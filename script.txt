苗：一個好簡單嘅例子啦，我諗緊例子，其實。
以：先斬後奏啊呢啲叫。
苗：等陣先，再嚟過……唔准笑！
苗：OK，um，其實呢就啱啱做podcast都唔係好知點樣開始，所以我哋……我諗都係單刀直入啦直接。
以：係啦係啦，好，大家好啊，我係以色列啊。
苗：我係三苗。
以：係嘞。我哋呢個podcast呢就叫〈絮言．狂想〉啦，其實呢就係想主要講下啲語言嘅topic啦，因為覺得好似香港唔係好多人討論呢樣嘢。
苗：係啊。香港都有好多podcast啦，但係主要呢都係啲政治向多啲嘅podcast啦係啊。噉但係學術嘅都有嘅，但係好似語言學就少啲。有好多電台節目都係講學……譬如學英文啊等等嘅話題啦，但係都係比較少真係linguistics向嘅podcast，噉我哋就想開拓呢個市場啊所謂。噉就……所以就做咗呢個podcast出嚟。
以：咁坦白嘅？
苗：係啊。
以：都……都冇錯嘅，係啊。
苗：平時自己聽好多英文嘅語言podcast，噉想廣東話都有多啲啦，係喇。噉今日我哋嘅題目呢就係「香港人七大語言迷思」，係嘞。香港人呢，就……其實所有嘅人呢，都對語言有好多嘅誤解啦，噉呢，香港人都有唔少比較specific嘅迷思嘅。
以：我覺得語言呢樣嘢係特別容易發生迷思嘅嘢，因為語言係個個都會接觸到嘅嘢啦，又日……常生活都會發生啦，去使用啦，但係就好少人就真係去仔細諗一啲語言嘅問題啦，所以好容易就會諗錯咗，或者有啲約定俗成嘅理解啊，其實就唔係好符合呢一個現實啊或者語言學嘅。
苗：好，噉我哋就由第一個開始先啦。噉呢一個呢係比較多香港人都會有嘅一個誤解啦，就係廣東話係古語雅言或者普通話係滿語呢一個概念。噉呢兩個都係比較相似，所以我哋group埋一齊講。噉誒首先呢要拆解下廣東話、普通話嗰個關係啦，同埋古語啊雅言啊滿語呢啲……呢啲係乜嘢嚟㗎呢？滿語其實真係乜嘢呢？噉我哋首先講下廣東話先啦。
噉廣東話係我哋嘅母語。噉最近都有好多一啲保護廣東話嘅運動啊，去捍衛廣東話嘅地位啊，等等嘅運動啦。噉其中一個啲人呢嘗試去抬高廣東話嘅方法就係話，哦，廣東話幾千年前呢秦朝啲人就講㗎喇，噉嗰陣時呢就叫做雅言，噉樣。即係呢一啲等等嘅嘢。相信大家都聽過唐詩係由廣東話寫成呢一個噉樣嘅講法啦，噉但係其實實際上係點㗎呢？
噉其實事實上呢廣東話呢，甚至所有語言呢，都係一樣幾時都會變化嘅一樣嘢嚟嘅，一樣everchanging嘅嘢嚟嘅，噉呢個時候嘅廣東話同十年前嘅廣東話其實可能已經好唔同㗎喇。雖然你一定會聽得明啦，噉但係有好多細微嘅嘢，譬如某一啲詞彙啊，甚至乎某一啲語法嘅結構啊都可能會唔同。噉而家講緊幾千年前，可能秦朝啊漢朝唐朝呢啲咁長時間之前嘅嘢呢，噉廣東話一定係唔存在嘅。即係我哋……起碼我哋而家認知嘅廣東話呢，呢一樣嘢係唔存在嘅。
以：係嘞。之所以點解咁多人覺得廣東話係喺咁耐之前都已經講緊呢，其實主要係睇返呢個詩詞啊裡面押韻嗰方面啦，就發現呢原來嗰啲詩用廣東話讀出嚟呢係押韻好多嘅，或者可能係make sense啲啊，噉樣。噉點解會係噉呢？
苗：噉就係因為廣東話同而家唔少嘅現代漢語呢，都係嚟自中古漢語嘅。噉中古漢語係乜嘢呢？就係大嘅係唐朝隋朝嗰陣時嘅漢語啦，由中古漢語去到廣東話呢之間呢係保留咗好多一啲入聲嘅韻尾啦，或者m呢個韻尾，噉普通話係冇嘅。因為我哋通常會將廣東話同普通話比較啦，噉樣嘅時候呢就會見到，哦，普通話冇晒啲入聲，又冇晒啲m音，噉就所以呢，廣東話讀，咦，我見全部都押韻喎，噉一定以前嗰啲詩呢係用廣東話寫㗎喇噉樣。噉呢個就係犯咗一個毛病啦，就係覺得語言係一啲永遠都唔會變嘅嘢啦，或者語言嘅label係永遠都係喺度嘅。噉其實廣東話呢個概念可能都係近呢幾百年先至產生嘅。係因為廣東話開始由中古漢語分化出嚟，再去mix唔同嘅本土嘅民族啦，噉再慢慢發展而成嘅。
大家可以參考一個著名嘅反例，就係〈憫農〉呢首詩，李紳嘅〈憫農〉。就係呢個「鋤禾日當午，汗滴禾下土」嗰一首詩。噉呢如果你認真分析一下嘅話呢，你就會發覺廣東話讀呢首詩係完全唔押韻嘅，但係呢用普通話讀呢就全部押韻嘅，都係押u嗰個韻嘅。呢個係點解呢？就係因為廣東話同普通話呢本身都係嚟自中古漢語啦，噉係中古漢語讀呢一首詩呢就全部都押韻嘅，都係o嘅韻尾，係喇。噉有個好好嘅YouTuber啦，叫做biopolyhedron，可以YouTube上面搵嘅，我哋擺喺show notes裡面。佢呢一條片就係擬構咗呢個中古漢語嘅讀音啦，噉佢仲有好多其他詩呢都係有呢一啲噉樣嘅擬構。噉呢一啲呢係根據語言學家好多嘅分析啦好多比較現代嘅語言啊、參考古籍啊噉樣嘅方法呢再去擬構出嚟嘅。噉大家會聽到呢中古漢語其實有啲地方好似廣東話但係其實又好多地方都唔同嘅。噉正正就係語言係會慢慢隨住時間演變㗎啦，噉所以比較正確嘅講法呢就係呢啲唐朝嘅詩呢，就係用中古漢語寫成嘅。噉當然中古漢語都有分唔同嘅時期啦，噉就係當然係用返佢本身嗰個年代嘅語言寫成嘅，噉都好合理嘅。噉所以呢，廣東話係古語雅言呢樣嘢呢，唔係一個有證據證明嘅嘢喇。
噉我就覺得呢，要愛護廣東話、要保護廣東話呢其實就唔需要用呢啲噉樣嘅原因嘅。大家只要覺得佢係我哋嘅母語，噉其實已經足夠㗎喇。即係佢係我哋而家每日都用緊嘅語言啦，我哋同朋友啊屋企人啊都會用嘅嘢，噉我哋對呢一個語言係有感情嘅。噉呢一樣對於母語嘅自豪就其實就已經足夠㗎，就，我哋就唔需要去一啲……用一啲外在嘅證據。
以：唔需要去到污名化。
苗：係喇唔需要去到話，啊，廣東話就正，噉你普通話呢就唔係嘅全部唔押韻噉所以就唔啱喇。呢一啲就我覺得唔係一樣好……第一佢錯啦，噉，第二就係唔需要resort to 呢啲噉樣嘅原因囉。
以：係啊冇錯啊。噉其實好多人呢成日就鍾意話，哦，普通話呢受到北方外來民族嘅影響啦，所以其實係一個被扭曲咗，即係唔係原汁原味嘅中文嚟嘅。所以就佢係一個比較次等嘅中文嘅類別啦，甚至有人話係滿語喎。
苗：胡語啊或者。
以：咩話？胡語，係啊胡語啊。噉同時間其實係兩個謬誤嚟嘅，因為一嚟啦，啱啱阿三苗講呢就係語言嘅發展其實會去唔同嘅方向，噉廣東話保留咗中古漢語某一啲嘅特點，之後可能普通話保留咗其他嘅特點啊，其他嘅韻啊，所以其實係開叉噉樣囉，而唔係一個就保留晒所有中古漢語，然後另一個呢就係畀胡語去到影響咗變成一個好差好核突嘅中文噉樣。
唔單止係講胡語呢，即係有啲人仲會話係滿語添。就好specific噉講。噉呢個就更加有問題囉我覺得，因為……因為滿語係真係一個存在嘅……而家仲存在嘅語言嚟𠺢嘛，噉而係一個同中文完全冇挐掕嘅語言嚟嘅。
苗：係。有一個講法呢就係去support點解啲人話普通話係滿語嘅就係因為普通話或者官話啦叫做，佢英文叫Mandarin，噉有啲人就話哦Mandarin就係嚟自呢個滿大人mǎn dà rén唔知點樣啦，係啊Mandarin。
以：Marvel嚟㗎。
苗：噉其實呢個字本身就唔關事嘅同呢樣嘢，係呢個叫做folk etymology、以訛傳訛出嚟嘅。
以：民間嘅……
苗：民間科學家呢就……係嘞，實際上呢Mandarin呢個字呢係葡文嚟嘅， mandarim，噉就係官員噉解，噉所以點解叫官話喇。噉其實純粹係一個翻譯囉，純粹係一個葡文嘅字。就同滿……滿人啊、滿大人啊呢啲噉嘅嘢係冇關係嘅。
以：噉因為英文裡面一般我哋都講Mandarin啦，啊或者Mandarin Chinese，啦所以我個人就鍾意會將佢叫返官話，好似match返多啲。
苗：係啊因為普通話係一個標準嚟𠺢嘛，係講緊其實現代標準漢語就叫普通話，噉但係官話有好多其他唔係普通話嘅官話𠺢嘛，嗰啲咩西南官話啊、銀蘭（蘭銀）官話啊呢一啲都係官話嚟𠺢嘛，就係包喺Mandarin呢一個……呢一個umbrella底下。
以：係喇所以其實你睇返呢個漢語嘅語族啦，其實即係一個語言嘅一個大家族啦，噉有幾個大分支啦，官話係一個分支，其實佢下面呢仲有好多唔同嘅方言啦，噉其中一個呢就係嗰個所謂嘅標準漢語喇，噉然之後廣東話就係另一個分支啦，噉其實佢哋係好似親戚噉樣係有關係嘅，但係就唔係從屬啊，亦都唔係邊個分裂出嚟嘅關係。噉至於滿語啊、其他周邊嗰啲所謂胡族嘅語言啦，噉其實可能因為地區嘅關係啦，可能啲聲上面……可能啦，就會有啲影響啊，但係講到尾佢哋真係唔係漢語族嘅一分子啦，所以佢哋就唔會參咗隻腳入嚟噉樣嘅，係。
苗：係啊噉呢個就咁啱呢就好方便噉帶到第二個迷思啦就係XX係最老嘅語言呢一個噉樣嘅諗法喇。噉XX呢通常呢喺唔同嘅情況會有唔同嘅語言代入啦，噉廣東話係其中一個啦
以：中文！
苗：中文啦，最老嘅語言。噉唔同嘅民族、唔同國家嘅人呢（以：希臘！）都會有唔同呢一啲噉樣相似嘅講法啦，譬如希臘人又會話，哦，希臘文，古希臘文最勁嘅最老嘅，以色列人呢就可能話哦希伯來文又係最老嘅語言，因為啊聖經都係希伯來文寫，舊約聖經噉樣，好犀利喎。噉呢啲噉嘅講法其實有一個根本嘅問題，就係佢哋對於labelling嘅嗰個認知啊。你試諗下，你嘅母語呢係你嘅父母傳畀你嘅，噉佢哋嘅母語呢都係由佢哋父母傳入嚟𠺢嘛，即係大概係噉樣啦，可能有一啲exception。噉但係主要都係一代一代噉傳入去啦，噉你同你父母嘅母語可能會有少少唔同，即係佢可能係同一隻語言啦所謂，但係都會有一啲唔同𠺢嘛。即係你同你父母嘅講嘢方式冇可能完全一樣，一定會有啲唔同。一代一代噉推上去就會漸漸漸漸噉樣唔同。噉但係去到邊一個位嗰個語言先知出現呢？呢個所謂新嘅語言出現呢？噉其實係一個非常之難劃嘅界嚟嘅。就算可以有一個大概年期呢，其實因為以前冇呢啲錄音嘅器材啦，好多嘢都係寫低嘅，噉所以其實呢一啲噉樣劃分年代、語言啊，labelling，呢一啲議題呢其實都係比較……都係比較主觀嘅。噉譬如我哋話英文係幾時出現㗎呢，啲人通常就會話大概一千年前就有呢個上古英語嘞，跟住之後大概五百年前有呢個中古英語Middle English啊，噉所以呢，乜嘢係最老嘅語言其實冇一個確實嘅答案嘅。如果要答嘅話，我哋就可以話全世界……假設啦，全世界嘅語言都係同一個源頭嘅，或者係大概同一個時間發展出嚟嘅，現代所有現存嘅自然語言都係一樣咁老嘅。係嘞。噉當然有啲例子係比較特別嘅，譬如嗰啲咩creoles啊，嗰啲叫混合語，噉呢一啲可能第時另一集再講啦。噉但係普通大部份嘅語言，其實都係一樣咁老嘅，只不過我哋對佢嘅labelling唔同囉。係啊。
以：同埋我覺得唔係淨係labelling嘅問題嘅。噉你一嚟你就講到係最遠……人類嘅起源啦，噉其實，嗱，大家都係homo sapiens啦，所以理論上都係差唔多時候出現嘅人種嚟嘅，噉所以我就會覺得，嗱，所有語言嘅最先出現嘅時候都係差唔多嗰個period啦，噉但係之後啲人之所以話某啲語言係最古老呢，可能係因為佢覺得有紀錄啦，即係可能以前就，啊，有……一開始就有唔知咩畫畫啊噉樣啦，後來有甲骨文啊，有其他寫法啊，噉於是就會覺得係好早喇，所以就好……好老嘅語言啦。噉但係其實同時間可能某一個民族裡面有紀錄嘅時候，另一個民族、另一個人種佢哋係講緊另一個語言嘅，但係只不過佢哋冇寫低噉解啫。噉你憑咩話佢唔係一個一樣咁老嘅語言呢？
苗：嗯，係啊，呢一個都係一個好大嘅factor嚟嘅，對於人哋話咩係最老嘅語言。
以：其實我睇返最老嘅語言呢一個label嘅個名稱上面嚟睇呢，其實都已經好有問題，因為根本上點為之一個語言老呢，即係係咪你expect佢係咁耐以嚟都係呢個樣吖？噉但係好似啱啱三苗你講噉樣，係冇可能一千年都係同一個語言嚟𠺢嘛，一定會變變變，噉所以根本個命題已經係錯咗。
苗：係啊，我覺得一個比較容易去思考嘅方式呢就係，我哋有現代漢語啊、中古漢語啊、上古漢語啊呢啲，噉如果我哋好簡單噉將佢哋個名改一改，佢哋變咗……變咗啲代號噉樣，一個A語言B語言C語言，噉其實A呢就係上古漢語，B就係中古漢語，C就係呢個現代漢語，噉其實你噉樣諗嘅話呢，你就唔會覺得佢係同一種語言，純粹係我哋叫佢哋，哦都係漢語之嘛，或者古希臘文同現代希臘文我哋都係叫希臘文，但係如果以前個名唔同噉，噉點算呢係咪？噉就係咪會……就係會有第二隻語言呢？噉樣
以：即係好似而家嘅法文啊、西班牙文啊，其實以前係……二千年前佢都係一個……都係拉丁文嚟㗎之嘛，噉你當唔當佢係同一隻語言呢，噉如果當嘅話，係咪即係法文都係有二千年咁老呢，噉但係如果唔當嘅話，噉點解我哋要當中古漢語同今日嘅漢語係同一個語言呢？
苗：係囉，其實呢啲都係一啲好arbitrary嘅……嘅分法嚟㗎咋。
以：噉我哋又講返呢個廣東話嘅問題啦。即係……即係啱啱講中古漢語啦，噉好多人就將廣東話同埋中古漢語或者嗰個時候嘅……嘅漢語嚟到比較啦，就會話廣東話保留咗，啊，九聲啊，就好多啊，噉同埋好原汁原味，好似以前啲入聲啊，平上去入啊，噉樣嘅好豐富嘅……嘅語言啊，即係比起……又……又比起普通話噉樣喇。就會
苗：冇咗入聲啊
以：覺得，啊，我哋呢個語言嘅……嘅內涵係多好多啊
苗：係啦係啦。即係啲人就會覺得，哦，普通話淨係得四聲啊，冇咗入聲，噉所以……可能佢哋唔知究竟四聲冇咗入聲噉淨返嗰四聲係乜嘢啦。噉但係佢哋都係覺得，哦，普通話冇咗啲嘢噉囉，好似冇咁……冇咁古雅囉，都係……其實都係返返嗰個位。噉但係呢度我哋specifically想講嘅，第三個迷思就係話，廣東話有九個聲調呢個迷思，或者所謂九聲六調，噉其實係究竟係咩一回事啦。
噉其實我哋有一篇好好嘅文啦，就係我哋一位朋友寫嘅，噉我哋都會擺喺個show notes。佢就好清楚噉樣解釋咗啦，一個好完整噉解釋咗點解廣東話係有六個聲調嘅。噉當然係講緊比較標準嘅廣東話啦。
以：唔係標準，係……我哋講緊香港廣東話啦，specifically
苗：係喇係喇
以：噉當然廣東話都有唔同方言，有陣時有啲聲調會merge咗啊，又有時就會有多啲聲調啊，噉但係我哋從我哋……即係香港本位嚟睇啦，我哋一般都係講六個聲調嘅。噉但係可能大家睇過啲詩詞就會知道，啊，以前唐詩宋詞就會有平仄啊，有平上去入啊，噉嚟到而家喇，點樣變咗九個聲調，但係九個定係六個呢，嗰三個入聲又點樣計法呢？
苗：係喇。噉呢一個呢就要去到呢一個topic就係tone name啊所謂（以：聲調命名囉），聲調命名，係喇。噉佢就係沿用咗一個中古漢語聲調命名嘅方式啦，噉呢中古漢語呢就有所謂四個調啊，噉就係平上去入，噉去到現代漢語嘞，噉就有好多唔同嘅變化，其中一個最大嘅變化呢就係佢哋將濁音清化咗，噉咩係濁音呢？簡單啲講，就係你個聲帶會震嘅音，即係譬如d d dee音啊，b啊，g啊呢啲噉嘅音，噉就同廣東話、普通話呢就嗰啲g啊B係唔同嘅，廣東話係冇濁音嘅，噉廣東話有baa1有paa1噉你可以……大家可以試下將嗰隻手擺喺喉嚨，baa1 baa1 baa1噉樣，p p p，噉嗰個……嗰陣呢，你係聲帶冇震，噉呢個就唔係濁音喇
以：係爸爸嗰個baa1
苗：噉但係中古漢語呢係有濁音呢樣嘢㗎喎，噉但係去到現代語言清化咗呢啲噉嘅濁音啦，噉點算呢？佢哋就為咗別義呢，佢哋就分咗兩個組別嘅聲調，一個叫陰，一個叫陽啦，陰聲陽聲噉樣，噉清音嘅呢，就變咗做而家嘅陰聲，而呢個濁音呢就變咗而家嘅陽聲，噉所以呢就點解會有分陰陽喇。
以：即係好似中學可能大家會有過「三碗細牛腩麵」噉樣呢個係頭六個聲調啦，噉頭三個呢就係陰平陰上陰去嘅，之後後面三個呢「牛腩麵」呢，就係陽平陽上陽去嘅。噉其實呢個就係以前嗰個平上去三調呢就係，啱啱三苗講嘅，濁變清嗰個過程裡面分裂出嚟嘅。噉但係就係分裂嗰個過程呢個入呢都去……喺廣東話呢就變咗三個唔同嘅……嗰個聲啦，就係陰入中入陽入啦，「餿夾辣」啦，噉但係我哋而家喺現代嘅角度去到analyse返佢呢，我哋就會發現，哦，陰入其實同陰平係……讀出嚟嗰個高度呢，個音高呢，係一樣嘅，噉之後中入呢，係同嗰個陰……陰去啦，即係「細」，「細」嗰個聲調呢，就係一樣嘅，噉如此類推啦，噉其實三個入聲係可以入返嗰六個調裡面嘅。
苗：係喇。噉所以就譬如分同埋忽嗰個位嘅分別呢，就係嗰個韻尾，一個係n一個係t噉樣，但係佢嘅聲調係同一個，都係第一調嚟嘅。
以：係啦，噉至於我哋用九個聲調定係六個聲調，其實我覺得最緊要係睇返你個purpose啦，即係因為你個目的你係想做一個古語嘅……嘅一個歷史嘅分析啊，噉我覺得你用平上去入去到睇都不無道理，噉但係我哋而家多數做拼音啊嗰啲呢，其實主要係愛嚟教學啦，或者愛嚟標示某一個詞語點樣讀啦，喺嗰個情況之下呢，反而你用九聲會成為咗一個障礙。
苗：係啊，其中一個最大嘅障礙就係變調點算呢？係喇。噉譬如你話月亮個月字啦，本身係……即係我哋會分析做第六聲，噉但係有啲人會話係第九聲𠺢嘛，「月」噉樣。噉如果我哋個月字變調到第二聲噉點算呢，jyut2噉樣。（以：滿月。）噉唔通係咪……係喇，滿月，噉係咪開多個……開多個聲調出嚟，第十聲噉樣下嘛。噉呢一樣嘢呢，喺我哋本身九聲嘅框架底下係唔……係冇得去fit嘅，係完全唔知擺喺邊度嘅，噉呢一個問題呢，其實六調嗰一個……六聲啦，或者叫做，嗰一個框架就其實就根本就本身冇呢個問題囉。仲有一啲譬如fi li fe(t) le(t)噉樣，呢一啲寫唔到漢字嘅呢啲噉樣嘅字呢，個let4噉樣嗰個其實係第四聲嚟𠺢嘛，噉但係佢係t尾喎，噉即係入聲嚟㗎喎，噉嗰個係第幾聲呢？如果係九聲嘅框架下面，噉就有好多呢啲問題喇。噉詳細呢就可以睇返呢個阿擇言，我哋朋友嘅一篇好……寫得好好嘅文啦（以：我哋老師）係啊，我哋嘅擇老師啦，噉呢佢就寫得非常之清楚嘅。我哋都非常之推介去睇呢一篇文嘅。
以：好，我哋過到去第四個所謂嘅迷思啦。因為呢香港人可能對於歐洲各種語言嘅熟識度唔係特別高啊，噉就成日會見到，啊可能英文有好多啲咩咩administration啊、咩ion ion ion嗰啲呢，就覺得嗰啲係拉丁嚟嘅字，噉英文到底同拉丁文係有啲咩關係呢？
苗：係喇。噉英文同拉丁文呢，如果我哋睇返語言學嘅分類，其實佢哋兩個都一樣係印歐語嚟嘅，叫做Indo-European，噉但係呢，拉丁文同英文呢佢哋係唔同嘅分支嚟嘅，噉拉丁文就係自己一個分支啦，噉拉丁文嘅後裔呢就叫做Romance languages啦叫做羅曼語啦，噉但係英文就係本身屬於另一個語族嘅，就叫做日耳曼Germanic，噉就同德文啊、荷蘭文啊、瑞典文啊呢一啲語言呢就係同一個族裔嘅。
以：噉但係可能學過德文啊嘅人就會覺得，咦，搞乜鬼啊，點解德文同英文爭咁鬼遠嘅？即係全部啲字都好陌生啊，噉樣。你憑乜嘢話佢哋係有呢個……即係親戚嘅關係呢？其實呢個係睇返喺本身佢哋個血緣關係以外，仲有呢一個……你可以想像係，人類嚟講，係朋輩關係啦。即係可能英文同其他嗰啲拉丁嘅語言啦，就係接觸得頻密啲啦，譬如可能，因為英國對面海就係法國啦，噉即係佢哋以前呢……打仗啊、互相交流啊，噉就變咗有好多詞語呢就會喺度學咗過去。
苗：係啊，噉因為嗰陣時英國呢喺1066年就畀呢個Norman呢個……Norman French統治啦，噉嗰啲統治階層都係講嗰陣時嘅Norman French啦，都係同而家嘅法文都係有少少相似嘅地方。噉佢哋就借入咗好多法文嘅字，噉所以入咗英文。噉但係呢，佢呢一啲唔係英文本身嘅本土詞，我哋而家好多見到英文字，譬如所有……好多啦，tion啊, ment啊，或者……呢一啲噉樣嘅字呢其實都係法文嚟嘅，嗰啲咩ive啊，尾嗰啲adjective啊，嗰啲好多都係借詞。所以英文呢其實真係有好多好多嘅借詞。噉呢個就可能令人誤解咗佢係同法文……即係佢嘅祖先就拉丁文啦，噉就我當拉丁文有關，哦會唔會英文以前都係同嗰啲拉丁文嗰啲後裔呢？
以：其實唔單止係嗰啲咩ion啊，ment嗰啲咁抽象嘅詞。其實好多日常生活嘅詞都係由法文入嚟。即係譬如有一個有趣嘅地方就係呢，喺英文裡面呢逢親你講一個動物嘅名啦，其實係用返本身日耳曼，即係同德文、荷蘭文嗰啲有關係嘅一個詞語嚟嘅，但係呢你上到去餐桌上面呢，你就會變咗用咗嚟自法文、嚟自拉丁文嗰一個詞語。即係好似，譬如豬啦，pig啦，噉去到變咗豬肉喇，你煮完之後呢就變咗pork嘅，噉其實就係因為可能食呢啲嘢嘅人呢就係fancy啲嗰啲人啦，佢哋就講法文啦，噉至於去到養豬嗰啲人呢，就係本身低下階層啲呢，就會用返原本日耳曼嗰個詞語喇。
噉其實都唔單止係呢一個統治嘅問題嘅，因為喺歐洲嗰個年代呢，根本法文係一個非常之流行，好時髦嘅一個語言嚟嘅，即係就算你去到東歐啊，俄羅斯嗰啲啊，都有好多法文字喺裡面，純粹因為佢哋覺得，啊，用呢啲詞語high-class啲啊係咪啊，所以就變咗
苗：係啊，以前啲皇室都係講法文㗎。俄羅斯嘅皇室。
以：係啦係啦，以前皇室嗰啲好多都……因為好high-class噉就走去講法文喇。同埋佢哋本身唔同國家嘅皇族都喺度互相通婚啊，噉所以其實啲字就係噉樣過嚟過去啦。
苗：噉究竟語言學家點樣知道兩個語言係同源嘅呢？或者佢哋……即係本身係嚟自同一個祖宗嘅呢？噉呢一個好多呢就係睇呢個所謂sound correspondence，噉就係有一堆字，哦，譬如我見到A語言B語言，哦原來呢A語言呢嘅S音B語言呢就係T音喎，出現咗好多次喎，噉呢一個噉樣嘅correspondence呢，唔會係chance造成嘅，如果佢係覺得佢係大於隨機造成嘅呢一啲chance呢，噉我哋就可以推斷佢哋本身就係同一個源頭，然之後慢慢分化咗做兩個唔同嘅嘢囉，譬如S變做T，T變做S噉樣，噉樣呢我哋就知道佢哋係同源嘅詞。噉呢，但係呢，我哋要避免就係諗咗呢個借詞就係佢哋本身嘅本土詞，噉呢一個都係一啲語言學家需要做嘅嘢啦，噉呢一個可能係一個好大嘅topic，噉可能都係開一集出嚟做
以：噉舉個實際啲嘅例子啦，噉其中一個日耳曼語系同埋羅曼語系之間最出名嘅對應或者個分別呢就係羅曼語系裡面嘅k音呢就會對應咗日耳曼裡面嘅h音嘅。噉譬如話呢，噉英文裡面你想講狗啦，一嚟有dog啦，但係同時間亦都有另一個字就係hound，就係講一啲大啲嘅狗嘅。噉呢個字呢其實就係相當於德文裡面嘅Hund同埋北歐裡面嘅hund啦，都係講一啲一般嘅狗啦。噉但係英文同時間有另一個字呢係同狗有關嘅事物喇，就係canine喇，即係譬如話……即係好似狗嘅物體啊，canine嘅一個物……事物啊，噉樣啦。噉其實呢兩個字係語源互相有對應嘅，噉但係嗰個canine個k呢就變咗做英文裡面嗰個h啦，噉你就會睇得出呢其實呢兩個字根呢係互相有關聯嘅。噉因為好多唔同嘅相對應嘅字呢，都有呢一個噉嘅音嘅對應啦，所以你就知道，哦原來英文同埋呢一個法文啦，其實佢哋個祖先係同一個語言，但係比較早嘅時候就分開咗出嚟喇。
以：其實呢，嗱，啱啱一直講嘅期間呢，三苗其實係噉喺度fact check我嘅，噉就話，啊，我講錯啲咩啊，噉同埋同時間呢佢又講咗好多啲，啊，歷史啊，或者係語言嘅科學上面嘅知識啦。噉其實佢啱啱有一句呢佢唔小心講咗「我哋語言學家」嘅，就透露咗呢其實佢係個語言學家嚟嘅。（苗：我唔係啊）噉，OK，in training嘅一個語言學家啦。係喇
苗：哦我有讀過語言學啦
以：佢識好多嘢嘅。係喇。噉……噉語言學你係讀乜嘢㗎呢？係咪喺度學唔同嘅語言呢？
苗：哦，嗱噉呢，呢個都係好多人經常講嘅一個……一樣嘢啦就係問，哦你讀語言學㗎？係咪學好多語言㗎？或者話，啊，係咪學英文啊？噉樣。噉呢一個……噉我每次都聽唔少嘅。嗯。噉其實語言學係真係學咩㗎呢？噉語言學最簡單嘅definition就係佢係語言嘅科學啦，所謂the science of language，噉同例如文學呢一啲最大嘅唔同就係文學係一啲藝術嘅嘢啦，叫做the art of language啦
以：即係就學緊點樣去到用呢一個語言去到表達自己啦
苗：係喇呢一個就係文學所研究嘅嘢啦，噉但係語言學呢就係一個science嚟嘅，噉佢研究緊啲咩呢？就係一啲語言現象，係喇。呢啲語言現象點樣去用一啲方式去歸納佢……歸納一啲規則啊，去描述啊，等等嘅嘢囉。噉我之前諗到一個比較好嘅比喻呢就係語言學同學語言嗰個分別就好似揸車同埋學……即係整車嘅分別。噉你學揸車呢噉你知道點樣用，哦，呢度，踩呢度……踩呢樣嘢，踩嗰樣嘢，揸棍波點樣點樣噉樣，我唔識揸車㗎所以我係唔識講（以：幾可愛吖）噉所以呢，係嘞，係嘞，噉但係呢如果你學整車呢，你就會知道佢嗰個車裡面嗰啲結構啊、引擎係點樣啊，佢實際上個原理係點樣啊，噉呢兩樣其實冇乜直接嘅關係嘅。如果你係去到一個極端啲嘅例子，就係譬如揸方程……一級方程式噉樣啦，如果你知道嗰架車嘅結構係點，你知道嗰啲嘢係點運作，噉可能會幫助到你揸，噉其實但係冇乜大嘅關係嘅，一個賽車手係應該唔會識整車㗎啦，一個整車嘅人應該都好難會去真係去落手揸啦。噉語言學同學語言其實有少少似嘅。噉但係當然大部份嘅語言學家都係鍾意學語言嘅，噉但係本身係兩樣唔同嘅嘢囉。你去識去用嗰個語言同你去研究佢嘅內部結構，分析佢點樣運作啊，呢一啲嘢都係比較separate比較唔同嘅。雖然話語言學可以幫你去了解一個語言嘅結構啦，但係真係要去學、真係要去講呢，都係……係一個完全唔同嘅process嚟嘅，都係我……我都好佩服好多人做得好叻嘅一個……一個process嚟嘅。
以：噉我哋從呢個三苗身上就睇得出呢，語言學呢就真係對學語言好有幫助嘅。噉你學過咁多語言啦，噉你係咪都會應用咗好多你喺語言學裡面學到嘅知識呢？
苗：其實都有少少嘅，係喇。噉……比起一般人，我覺得學過語言學嘅人有一個advantage啦，有一個好處就係佢可以宏觀啲噉樣去睇一個語言嘅結構，可以比較有系統噉樣去學，譬如佢嘅發音系統啊，佢嘅語法啊，噉樣呢一啲嘢呢，都係有少少幫助，不過其實都唔係最大令到你可以去……嗰隻語言講得流利嘅指標囉。噉當然最緊要都係要不斷去用啦，不斷去練習啊，噉樣先係進步嘅最好嘅方法囉。
以：嗱調返轉嚟睇啦，如果識我嘅人就可能知道我本身係一個好鍾意學語言嘅人啦，噉我就係從嗰個角度嚟出身嘅。噉但係之後學咗若干種語言之後啦，就開始就，啊，總結到可能裡面有啲關係係點啊，某啲原理係點樣運作啊，然之後就開始對語言學有啲興趣喇。噉之後就有少少係自己整理出嚟嘅，同埋同時間又好鍾意走去wiki睇下呢啲噉嘅現象啊，點樣啊。兩樣係有啲相輔相成啦，但係同時間都係獨立嘅兩回事嚟嘅。
噉大家啱啱聽我哋講語言現象呢個term嘅時候，可能已經覺得好科學喇。噉其實語言學家就真係好似一個譬如話物理學家噉樣啦，物理學家見到一個打雷噉樣，佢就會睇住呢個自然嘅現象就諗緊點解會噉樣發生呢，或者有啲咩規則管住佢呢一個現象呢？噉其實語言學家就正正係睇住呢個人類嘅語言啦，就當佢係一個好似自然現象噉樣，雖然係同人有關係啦，噉就係睇下，哦，點解會發生啲噉嘅事呢，點解有呢個噉嘅關係啊，有啲咩原理中間去到主宰住呢一個語言嘅變化，等等。
苗：係喇。噉舉一個比較實在啲嘅例子啦。好多語言學家呢都會觀察一啲母語者佢哋講嘢嘅時候，一啲用嘅語法，噉譬如我哋會留意到，我哋可以講「食咗飯」，噉點解唔可以講「食飯咗」呢？究竟有一啲咩規則去管住呢一啲噉樣嘅現象呢？噉我哋就可以首先搜集一啲好大量嘅資料啦，譬如我哋可以訪問一啲母語者，我哋可以問佢哋，哦，呢一堆句子，我作咗十萬個句子出嚟喎，哦唔係十萬，可能我作咗十句句子出嚟，噉你覺得呢一啲句子啱唔啱文法啊？噉我哋問佢會……嘅方式呢就係話，哦，你覺得佢哋聽落去正唔正常啊，會唔會好自然、唔自然啊噉樣。噉我哋就得到好多唔同嘅data之後我哋就可以去分析，可以有一個叫做hypothesis啦，一個假設，噉然之後呢一個假設又可以做好多嘅唔同嘅實驗啊去嘗試去證實呢一啲噉樣嘅假設囉。噉呢個就係語言學做緊嘅嘢，佢係一個……真係一個非常之science嘅一科嚟，因為佢係跟住scientific method，佢係……佢研究嘅方法都係用呢一個噉樣嘅程序囉。
以：但係偏偏呢啲大學就好鍾意呢將佢擺落去文學院啊、社會科學啊
苗：係啊噉所以好多嗰啲語言學……所以嗰啲好多linguistics department都話自己係喺humanities裡面最scientific或者喺science裡面最近humanities嘅一科囉。係一科比較……都真係有好多唔同嘅範疇擺埋一齊嘅科嚟。
以：都……都的確係嘅。語言學都有好多唔同嘅分支啦，因為始終語言係喺生活各方面都有用到嘅一樣嘢嚟嘅，所以佢會同好多唔同嘅其他科目啊，譬如社會科學啊，等等都會有接觸面嘅。噉變咗語言學嘅學者呢就可以透過佢哋個科學嘅角度啦，去到睇嗰啲接觸面上面發生嘅各種現象啦。
苗：係喇。噉啱啱呢就講緊廣東話grammar呢一個point啦，噉就啱啱好帶到我哋第六個迷思，就係漢語，或者中文冇grammar。係喇。噉點解啲人會有呢個諗法呢，就係因為我哋學英文嗰陣成日記……要記好多grammar嘅規則，係咪先？哦，past tense要加ed啊，呢度ing又要點點點啊噉樣，噉就要記呢啲好多動詞嘅變化啊，噉我……或者名詞，哦，plural要加s啊呢啲嘢。噉但係我哋諗下，哦，好似……我哋點解要學呢，要特登去學呢一啲concept呢，就係因為漢語冇呢樣嘢吖嘛，係咪？我哋漢語裡面一隻貓，兩隻貓，噉都係貓吖嘛係咪先？大家都係一樣嘅嗰個名詞。噉樣動詞又唔會話，哦，噚日食飯，今日食飯，又……個「食飯」嗰個字又唔會唔同咗喎。噉就好容易有一個錯覺，就係漢語冇grammar。噉呢一個諗法有一個錯誤嘅位喺邊度呢？
以：即係我哋由細到大講咗咁耐啦，廣東話。噉我哋已經內化咗喇。即係譬如啱啱你講一隻貓兩隻貓啦，其實「隻」呢樣嘢係一個好緊要嘅grammar嘅point嚟嘅。好多人學廣東話、學中文呢，就係棘咗喺呢度喇，因為係……點解一隻貓呢？點解唔係一個貓、一件貓呢？噉其實呢一個係好難解釋嘅嘢，但係偏偏佢就係喺一個噉嘅規則啦，噉變咗我哋由細到大學嘅時候呢就已經記得呢樣嘢喇。
噉譬如話仲有你講噚日食飯、今日食飯，但係你又可以講噚日食咗飯、噚日食緊飯等等，呢啲又係同英文好唔同嘅嘢嚟嘅，噉當人哋要學我哋嘅語言嘅時候呢，就變咗呢啲係要……佢哋要學嘅嘢喇。噉但係佢就會……可能佢哋就會覺得，啊，噉英文嗰啲s啊ed啊嗰啲都係阿媽係女人嘅嘢嚟㗎啫，噉點解嗰啲係grammar呢？噉其實都係唔同角度去睇返同一件事啫。
苗：係喇。噉我哋可以調轉睇返呢一個噉樣嘅講法啦。漢語冇grammar啦。噉我哋可以認真思考下，如果漢語真係冇grammar嘅話，點解我唔可以講「我食飯咗」呢？噉聽落去覺得好似好奇怪，噉正正就係因為呢一句嘢係唔啱grammar嘅。噉如果你係一個學緊廣東話嘅人，我會同你講，哦，你唔應該噉講，你應該話「食咗飯」喇噉樣。噉呢一個正正就係好簡單噉體現咗廣東話或者漢語其實所有語言都係有grammar嘅呢一個事實囉。
以：其實我就從呢一個……有呢個迷思嘅人嘅角度問下你啦，噉其實點樣先為之grammar呢？噉因為平時我哋讀grammar嘅時候係嗰堆嘢啦，噉我哋冇呢一堆嘢吖嘛，噉到底係……廣東話裡面有啲乜嘢係算係grammar嘅一部份？即係點解我哋叫佢做grammar呢？
苗：係啊其實grammar呢樣嘢呢，本身就算喺語言學裡面都係一個比較vague嘅比較模糊嘅字眼嚟嘅。但係我哋通常理解呢就會話grammar就係叫文法啦，噉文法就係呢一個語言組成嘅規則，譬如啲字啊啲句子啊組成嘅規則。噉如果個grammar係唔啱嘅話呢，你聽落去就會覺得好奇怪喇規則噉樣。噉但係呢，好多人就會有一個諗法，就係某一啲嘢先至係grammar，例如英文，哦，要加ed啊加s啊ing啊嗰先係grammar，噉但係其實我哋可以宏觀啲睇，喺漢語我哋可以加好多唔同嘅句末助詞，嗰啲咩啦啊、囉啊、呢啊，呢一啲……係喇呢一啲好複雜嘅嘢，噉就外國……外國人就可能都要好多時間先至學到啦，甚至成世都學得唔叻嘅，噉因為佢真係啲非常之難嘅嘢嚟嘅。噉呢一啲都係grammar嘅一部份囉，佢就唔一定係要個動詞變咗啲嘢啊、加啲嘢啊喺後面啊、先至係grammar囉。所以就唔應該局限喺呢一個比較狹窄嘅對於grammar嘅一個觀念囉，係喇，嘅理解囉。
以：唉啊係啊嗰啲咩「㗎喇噃」啊、「㗎喇咩」啊，嘩，嗰啲真係難死人，唉。所以好多人就會覺得，啊，廣東話係咪……可能係最難嘅語言之一嚟㗎喎。噉因為點樣學啊呢啲，即係如果唔係由細到大學嘅話，噉可以點樣學到呢？噉其實唔止香港人會有呢種「最難嘅語言」呢個諗法，因為譬如話波蘭人都好鍾意話佢嘅語言係全世界最難嘅，噉可能同時間，啊，可能學語言嘅圈子裡面啦，都好多話，啊，俄文係最難啊、德文係最難啊。噉樣其實點樣為之一個最難嘅語言呢？呢個就可以斟酌嘅地方。
苗：係啊例如有啲人話俄文，嘩，好難喎有六個noun case喎，噉嗰個名詞喺個subject啊又要一個form，object又要唔同樣，噉樣，即係好複雜喎，好難喎，噉呢啲就係……呢一啲令到俄文好難嘅原因啦。噉譬如德文啊、俄文啊，或者其實大部份歐洲語言啦，都會個動詞根據個人嚟變化，譬如我做、你做、佢做、我哋做，全部都唔同㗎喎，係咪啊。噉呢一啲……呢一啲噉樣嘅變化呢就令到嗰個語言好難學嘞。
以：係啊，嘩，我前排學過少少拉丁文，我都覺得好癲㗎，好似話呢，如果冇記錯呢，一個動詞呢係有二百幾個唔同嘅形態，之後名詞又係可以……又係噉變法嘅。你就講咗noun case呢樣嘢呢就抵死喇，你而家開咗呢一個can of worms喇，噉我就要幫你打圓場喇。噉noun case其實中文叫格啦，就係……好簡單講，就係講緊一個詞語會根據佢喺句子裡面唔同嘅角色呢，就去變化嘅。即係譬如話「我食咗個包」噉樣，噉可能包一去……因為佢係畀我食嗰樣嘢啦，所以佢會有另一個……形態啦，佢有個ending啊，噉樣啦。噉譬如話如果「我」變咗做第二個角色，譬如話「你畀本書我」噉樣，我就變咗接受你本書嗰個角色，噉又會有另一個唔同嘅樣。噉如果大家想知多啲呢，我就又喺show notes度擺條link啦，就係我個blog post係講解下大概「格」咩嘅概念嚟嘅。
苗：係啊，其實英文都有case呢一樣嘢㗎。喺pronoun上面，I啊me啊，he/him啊，she/her啊，呢一啲就係兩個好簡單唔同嘅case嘅變化囉。但係只不過係所有名詞都有呢一個噉嘅變化。
以：係喇。噉但係個重點就係我哋作為一個冇case嘅語言嘅母語者啦，噉我哋就覺得，啊嗰啲好難，譬如話英文都會覺得六個case好難，噉但係同時間可能波蘭人學俄文噉樣，噉因為佢哋同一個語系啦，噉佢哋都好相似嘅，都係有六個case啊，噉樣如此類推啦，噉佢就會覺得，哦，其實唔係好難啫，（苗：七個case喎）有一個唔同㗎喇幾乎。噉佢就會變咗覺得，哦，俄文係好容易啫，但係相反，哦，波蘭人如果學廣東話啦，我就會好開心嘅，噉但係如果佢學嘅話呢，佢就會覺得，嘩黐線㗎你啲……我點知道用邊一個詞砌邊一個詞呢，我點知道句尾擺邊三個口字部嘅字呢，即係呢啲佢又會覺得係，啊，最難喇。噉我哋有冇一個客觀嘅方法去到定義乜嘢係難呢？
苗：short answer係冇嘅，但係比較長嘅答案就係視乎你本身嘅母語啦，或者你本身識嘅語言啦，噉呢個都係一個好大嘅factor嚟嘅。譬如我哋學……我哋學潮州話噉樣，噉一定係容易過一個俄羅斯人去學潮州話𠺢嘛。噉就算你話廣東話好難，或者話哦潮州話好難啦，因為佢有嗰啲咩前變調，咩後變調嗰啲，嘩，好複雜啊，噉樣。噉始終因為佢都係漢語嚟嘅，噉所以有好多嘢同廣東話相似啦，嗰啲語法可能都有好多相似嘅地方，啲詞彙都會有啦，讀音啊都會啦。噉所以對於我哋嚟講係，學呢一個語言係比較容易。噉所以呢，你嘅母語同你想學嗰個target language嗰個距離呢所謂，都係一個好大嘅factor囉。
以：嗯，噉我就覺得，難呢一個咁vague嘅concept可以將佢分裂成兩樣嘢啦，即係一……一方面你可以講一個語言嘅複雜嘅程度啦，即係佢嗰……譬如有幾多個case啊，有幾多個變化，噉呢個都相對上客觀嘅，因為佢的確係好多變化啦。噉另一個方面呢就係你去學嗰個語言嘅時候，主觀嘅感覺係有幾難囉。噉前者，嗱，相對客觀啦，但係後者呢我就聽過呢係，譬如話有啲畀英……英文做母語嘅人嘅一個參考嘅表，即係可能某一啲語言呢對於英文人嚟講呢，就係最難嘅，有一啲就冇咁難嘅，如果你減咗母語呢一個factor嚟講呢，噉就可能相對上可以做出一個客觀少少嘅比較。
苗：係啊，噉另一個好大嘅criteria呢就係究竟嗰一個語言有幾多材料啊。即係我想學……譬如我想學溫州話，噉其實我要學其實都唔係咁容易㗎喎，雖然呢一個語言有好多人講啦，但係我冇咩教材喎真係，我有……可能有好多嘅電視節目啊係用溫州話講嘅，但係我真係搵唔到一個教我溫州話嘅嘢，我……譬如啊呢個呢就係「我」啊、「你」啊，呢啲動詞點講啊，乜乜。呢一啲就反而比較難啦，雖然佢係近我哋嘅母語多啲。比起譬如法文啊、德文呢啲大嘅語言啦，雖然佢同廣東話係……比起溫州話係真係爭好遠嘅，但係因為佢有好多嘅材料啦，好多人呢就寫過一啲畀……畀唔同人學法文啊、學德文嘅噉樣嘅教材，甚至廣東話都會有好多講呢啲唔同嘅大種語言嘅：德文啊、就算俄文啊都有，噉我哋其中一位朋友呢都係有做呢一啲噉樣嘅YouTube片，噉我哋又可以將佢擺show notes嗰度啦。係喇。噉呢，正正就係有咗呢一啲咁多嘅材料呢，我哋……某程度我可以話我好容易就學到呢一隻語言，因為我有好多嘅機會去接觸佢吖嘛，我有好多材料可以去學，可以去做一啲input，噉但係一隻相對近但係冇乜材料嘅語言呢就反而可能會變得難囉，某程度上。
以：其實從材料呢個方面嚟睇呢，廣東話的確可能以前係比較難少少嘅，因為大家都話唉梗係學普通話好啲啦，噉但係喺過去呢一段時間真係有好多廣東話材料係出現啦，嗱不嬲都可能有啲課本畀啲嚟香港住嘅外國人學嘅，噉但係去到而家呢嗱有粵典啦，有其他……粵文讀本啊，等等等等，好多人積極去到製作呢一啲嘅材料，所以喺呢個方面嚟睇，廣東話其實係超易學，你要同人講好容易學！
苗：係啊就學我哋嘅擇老師話呢，你只要同外國人話，嘩，廣東話好易學㗎，三個月學得識㗎喇，噉樣你不斷宣傳呢樣嘢，噉就好多人想學廣東話㗎喇。
以：嗱所以要呼籲大家唔好再同外國人講廣東話好難，因為一方面呢，呢一個唔係一個客觀正確嘅一樣嘢嚟嘅，因為好難、唔難呢樣實在太depends嘞，冇一個標準嘅。二嚟呢，你同人哋講好難呢，其實係discourage緊人哋去到學你嘅母語啦，噉你就唔好同我講你係支持緊你嘅母語喇
苗：係啊，即係我唔係太明白啲人以自己母語好難為榮噉樣，可能即係有一種類似高高在上噉嘅感覺，就，嘩，我咁難嘅語言我都識噉樣，噉其實你嘅母語嚟𠺢嘛，噉你一定識𠺢嘛，噉所以其實冇乜嘢值得去自豪囉。
以：其實呢我唔怕講呢，我呢一個podcast呢，一嚟係畀你哋聽得明廣東話嘅人去到接觸呢一啲同語言有關嘅議題啦，同埋另一方面呢，其實我都係想透過呢一個podcast呢去到準備一啲材料去到幫到一啲學緊廣東話嘅人得到多啲嘅聆聽材料嘅。所以呢如果你覺得我哋今日講過嘅嘢係有趣嘅，或者你想聽多啲關於語言啊或者語言同生活各種嘅關係等等呢啲嘅題目呢，噉就請大家去到share下啦，去到同大家分享下呢一個podcast啦，同埋同時間你都係支持緊推動廣東話學習嘅。
苗：係啊，如果大家有啲咩topic想聽，我哋都好想知大家鍾意聽啲乜嘢啦。如果大家可以畀到一啲suggestion我哋，我哋都好感激嘅。
以：係喇啱喇。噉我哋就喺個show notes上面擺個link啦，畀人哋畀feedback啦，或者同時間你亦都可以去我個blog啦，Rhapsody in Lingo嗰度留個言啦，去到講畀我知你想聽啲乜嘢啦，或者你對呢一個podcast有啲咩嘅意見啊、感想噉樣嘅。
噉係咪就cut得㗎喇？
苗：有一樣嘢非常之重要嘅，就係叫做……我又唔識講喇，中文。Indexing啊。手指指噉樣……
以：我唔知咩係indexing。
苗：手指……我就叫佢手指指啦，好啦。
靳：話咁快我哋又嚟到第二集嘅〈絮言．狂想〉啦，係喇。我哋今日好似多咗個新嘅主持，係喇係喇。其實我唔關事㗎，我係靳尼，我係……我係隔籬台嚟㗎，唔係……唔關事㗎。
以：你入咗嚟喇已經，噉就畀你留喺度啦。
靳：係喇係喇係喇。
苗：歡迎，歡迎。
靳：我哋係咪正式開始咗㗎喇？我想問。
苗：係啊，呢個就係開頭喇。
靳：好啦，我哋依家個podcast有三個host喇。噉就……係啦，其實我都唔係呢個專業入面嘅人士嚟嘅，噉但係我哋都係由一個角度嚟同大家講一啲關於語言……即係有趣嘅事情啦。噉其實我哋上次都講咗一啲……一啲香港人對語言嘅七大迷思喎，係咪啊？（以：係啦）我唔喺度啊，所以……
以：你囉，又唔嚟，搞到我哋兩個講得咁辛苦。（苗：係啊）噉今次呢，我就想講一個細啲嘅topic啦。噉但係都……其實都好多嘢講嘅。事關啦，上個禮拜呢，Netflix就出咗一套新嘅真人騷，叫做Deaf U，就係講美國一間專係畀聾人同埋弱聽嘅大學啦，噉佢哋入面啲學生日常生活係點樣啦，就可以睇到佢哋喺生活文化上面同我哋呢一個健聽嘅世界有啲咩相似或者唔同嘅地方啊……噉所以今日我哋就想做一個特別少少嘅主題啦，就係講手語呢樣嘢嘅。因為好多健聽嘅人對於手語呢樣嘢都冇乜概念啦，噉我自己都係最近有興趣去睇下睇下先識返啲關於手語嘅知識㗎啫。噉但係去到講手語之前呢，我就想首先同大家去到傾一傾啦，到底聾人同埋弱聽呢個文化係點樣㗎呢？同埋有啲咩關於聾人啊、弱聽嘅字眼或者用詞係我哋要注意下㗎呢？
苗：係。噉呢，社會上好多人都通常會用「聾啞人士」呢個稱呼。噉政府同埋好多嘅機構呢，都係會用呢一啲噉樣嘅字眼。但係聾人群體呢，就其實唔係太鍾意呢啲噉嘅字啦，噉佢哋就會自稱做聾人啦，或者弱聽嘅。噉至於聾人呢係咪真係完全聽唔到嘅㗎呢？噉又唔一定㗎喎。有好多情況，就係如果嗰個人佢聽到少少聲但係佢……唔足以令到佢明白人哋講嘅內容啊，或者佢唔能夠去好有效噉樣去直接溝通啊，噉樣佢哋嘅身份認同呢都好大機會會係聾人㗎喇。因為佢哋嘅溝通模式、佢哋嘅生活模式，都係同健聽嘅人有好大嘅分別啦，如果一個人係弱聽嘅話呢，通常佢哋可以透過例如助聽器啊，呢一啲噉樣嘅器具去協助佢哋日常生活，噉佢哋溝通上呢，係同健聽呢，係……唔係好大分別，可能佢哋都係用口語溝通啊，或者佢哋連手語都唔識嘅。噉有好多弱聽嘅人嘅情況都係噉樣㗎囉。
以：噉我見你啱啱月「身份認同」呢一個詞啦，噉可能有啲人就會覺得好奇怪，因為我哋香港人一般講身份認同呢，都係講譬如話香港人啊，呢一啲噉樣嘅身份啦，噉就好少人會諗到，啊原來聾人啊、弱聽啊，呢啲唔係淨係一個形容詞噉解，而係一個文化、係一個身份嚟㗎喎。
苗：係啊，喺英文裡面呢，deaf呢個字呢，除咗係解聾之外呢，仲可以係解聾人嗰一個群體啦。噉個分別就係真係講緊你聽唔到嘢呢，就會係用細階嘅d，就寫deaf呢，如果係大階D呢就係指嗰一個聾人文化或者成個群體囉。
靳：噉其實係咪所有聾人都會識手語㗎呢？或者係咪……即係佢有其他唔同嘅溝通嘅分法噉樣㗎？
苗：係喇，噉通常我哋會將聾人同埋手語呢兩樣嘢連繫埋一齊啦，但係實際上有好多聾人呢其實係唔識手語嘅。起碼喺香港嘅情況呢，識手語嘅人係遠遠比聾人嘅數目係少好多嘅。噉有好多嘅聾人呢，佢哋仍然會喺主流嘅環境底下成長啦，譬如佢哋會讀主流嘅學校啦，同埋因為而家嘅聾校都越嚟越少啊，所以有好多嘅聾人嘅小朋友呢，都係去一啲主流嘅中小學嗰度讀書嘅，噉所以佢哋都冇乜機會學手語。而且亦都冇乜機會去接觸其他嘅聾人嘅小朋友。噉所以佢哋都冇乜機會去學到手語囉。有好多嘅家長呢，直頭係反對佢哋去學手語嘅，覺得佢哋一定要學到用口語啊、一定令到佢哋融入到健聽人嗰個環境呢，先至係……先至係成功囉。
以：噉我都聽講過呢，弱聽嘅群體之間可能會出現一啲噉樣嘅矛盾嘅，因為某一啲成員呢可能就會選擇想融入呢一個健聽嘅世界裡面啦，噉但係其他人呢就可能會相信啦，有呢一個強烈嘅身份嘅人呢，應該要團結一齊啦，互相支持啦，成為一個獨立嘅群體嘅。噉但係如果一個弱聽或者聾人想喺呢一個健聽嘅世界裡面溝通到啊、生存到嘅話呢，噉其實有啲乜嘢工具啊、方法係可以用㗎呢，係可以克服到嗰個障礙㗎呢？
苗：噉最簡單嘅當就係筆談啦，寫字。噉呢一個係比較低成本嘅做法。如果係現代嘅話呢，就好多手機啊，呢一啲……可以用WhatsApp啊，或者直接打字喺個手機上面畀人睇啦，噉都係一個溝通嘅方法啦。噉有好多聾人呢都係識讀唇呢一樣嘢嘅。噉讀唇呢，就唔係一個好準確嘅科學嚟嘅。因為有好多嘅音啦，其實我哋個口形都係差唔多嘅。廣東話仲要有六個聲調啦，上集講過。所以有好多分別意思嘅嘢呢，都係喺口形上面係睇唔出嘅。噉呢個就會對好多聾人造成一個困難啦。加上而家因為個個都要戴口罩嘅關係呢，係啊所以世界各地嘅聾人呢，都係多咗個隔閡㗎。噉我哋應該點樣去嘗試去消除呢個隔閡呢？
以：我諗起前排喺網上見到一個特別嘅口罩啊。即係佢就有個透明嘅窿喺中間啦，噉有塊膠喺度嘅。噉一方面佢可以擋到你啲口水啦，但係另一方面就可以畀你溝通嘅對象睇到你嘅唇。噉就可以睇得到讀唇嘅重要性啦。噉我睇嗰個真人騷嘅時候呢，噉就真係覺得，嘩，好勁喎佢哋，係可以完全睇到晒人哋想講嘅意思啦，同埋係可以完全用口語同健聽嘅人溝通到喎。噉但係我一路睇就一路諗，噉廣東話係咪會冇咁容易呢？因為廣東話嘅發音啊、讀音呢，就唔似英文咁多變啦，噉對於將唔同嘅子音組合埋一齊呢，噉就冇英文咁多可能性啦，噉再加埋好似你講噉樣，個聲調都好緊要。噉於是我就覺得同美國比嘅話，喺香港想融合可能個難度會高咗好多囉。
苗：同埋呢，讀唇都係好取決於個人本身有冇一啲聽力啦。大部份嘅聾人其實佢都唔係零聽力嘅，佢都會有少少嘅聽力啦，噉佢僅餘嘅聽力或者佢係有其他嘅儀器協助底下聽到少少聽音嘅。就加上佢讀唇，噉先可以容易啲知道另一個人講緊啲乜嘢啦。同埋佢哋兩個溝通嘅時候呢，都必須要面對面啦，唔可以擰轉咗去啊、或者係做緊其他嘢啊、或者食緊嘢啊，甚至乎有時有啲鬚比較多嘅人呢，都可能會令到讀唇比較困難嘅。
以：幾多鬚先會啊？
苗：唔知啊，遮住晒噉樣。
以：嘩，乜原來咁嚴重㗎。噉我就想知道，聾人講嘢嘅時候係點樣嘅呢？因為你就講到，政府好鍾意將聾同啞就group埋一齊，變成聾啞人士啦，噉但係我哋都知道，聾同啞係完全獨立嘅兩樣嘢嚟嘅，噉你可以係聾啦，可以係啞啦，亦都可以係兩樣都有嘅。噉其實好多聾人呢，佢聽唔到人講嘢啦，但係佢可以講到嘢嚟到覆返人嘅。即係佢讀完你唇之後呢，佢就可以用口語嚟答返你嘅。噉到底多唔多人係有呢一個能力呢？
苗：係喇，噉有一樣好重要嘅嘢，就係唔係所有聾人都係一出世就聾嘅。有好多呢，係後天比較耐嘅時候先至聾啦，有一啲係本身已經學咗講嘢好多年，可能係小朋友幾歲嗰陣聾啊，又可以，或者係……甚至乎係比較大年紀嘅時候先至聾啦，都係可以嘅。由此可見，啞同聾本身根本就冇乜嘢好大嘅直接關係啦，不過天生聾嘅人都好大機會係唔識講嘢嘅，因為佢聽唔到自己發音啊，所以佢冇辦法可以有一個聲音嘅回饋啦，噉佢哋就聽唔到，所以學講嘢都係比較難嘅，如果冇一個好好嘅言語治療師去幫佢嘅話。
以：同埋有啲人可能唔知啦，其實聾人係的確會笑嘅。因為可能某啲人呢，就會以為笑係語言嘅一部分啦，噉如果聾人唔係用緊口語溝通嘅話，噉點樣用手語去表達呢個情感呢？噉其實佢哋呢，係的確會笑嘅，同埋都有好多唔同嘅情感嘅聲音啦，因為呢啲係人嘅本能嚟嘅，就唔係喺口語裡面學返嚟嘅。
靳：同埋其實呢，用手語嘅人呢，或者係用手語嘅時候啦，都要用好多面部嘅表情，噉所以如果要有……睇一個人做手語，係咪好似都要睇埋個樣係有咩乜嘢嘅表情噉樣㗎？
以：真係㗎！噉我就首先利申咗先啦，我就學咗兩句英國手語嘅，就真係得兩句嘅啫，都已經知道呢，其實有好多手勢呢，都係好取決於個表情嘅。譬如同一個詞語、同一個手勢啦，你用疑問嘅表情打出嚟呢，同埋你用陳述嘅表情嚟做出嚟呢，係完全兩個意思嘅。所以好多時候呢，當一個人用緊手語嚟溝通嘅時候呢，佢嘅表情係可以好誇張嘅，嚟令到對方可以睇得好清楚，你係講緊乜嘢嘅意思啦。
苗：呢一啲噉樣嘅表情呢，某程度上係文法嘅一部份嚟㗎。因為如果佢嗰個表情唔同呢，嗰個表達上嗰個文法嘅意思都唔同啦。噉啱啱你講陳述句同埋疑問句係一個分別啦，另一個分別就係……更加大嘅就係否定同肯定句。喺美國手語呢，同一個詞語，如果你個樣係……即係肯定或者否定……即係如果你擰頭噉樣啦，噉其實將成句嘢係否定咗嘅，噉呢個意思當然完全唔同啦。噉所以呢，坊間呢，有時會見到一啲叫做手語翻譯器呢，佢哋都有一個共同嘅問題，就係佢哋淨係睇手嘅郁動囉。佢哋通常係一啲手套，跟住嗰啲手套就會追蹤你啲手指嘅郁嘅方向啊、即係位置啊噉樣，噉但係呢啲嘅手套呢，都係冇考慮到嗰個樣、嗰個表情。噉所以都係有個好大嘅缺憾。
以：其實好神奇㗎，因為你平時用口語溝通嘅時候呢，你就會用手勢去到輔助你𠺢嘛。噉但係當你嘅主要嘅語言載體搬咗去對手上面嘅時候呢，噉你冇第二對手𠺢嘛，噉你用咩去輔助呢？好多時候就用你嘅身體語言嘞。即係你點樣企啊、你嘅膊頭點樣啊、你嘅表情點啊，去到輔助你囉。所以我記得我一開始學手語嘅時候呢，嗰個course已經同你講，你記住你講嘢嘅時候要望對方對眼，一方面係有禮貌啲啦，你平時講嘢都要望對方啦，噉但係另一方面呢，其實就將個重點呢，擺返喺人哋個表情上面，噉然後再用你周邊嘅視力啦，去一個整體噉樣睇佢嘅手勢係做緊啲乜嘢。
苗：係嘞。噉啱啱呢，我提到美國手語呢個名稱啦，其實就係暗示咗一樣嘢嘅，就係世界上唔同嘅地方呢，係有唔同嘅手語嘅。例如香港有香港手語啦，中國有中國手語啦，美國啊、英國啊，佢哋都有自己嘅手語㗎喎。噉呢啲係點樣發展出嚟嘅呢？
靳：噉據我所知，就係因為我哋講嘅語言啦，噉其實都有唔同嘅語系或者語族噉樣啦，例如話有漢族語系啊、有印歐語系啊，噉樣。噉啱啱都講，就係話……即係有唔同國家都有唔同嘅手語，或者甚至唔同嘅地區都有唔同嘅手語嘅，噉呢啲手語其實佢會唔會有特別嘅分類，或者係來源嘅呢？或者係咪真係手語同埋口語呢，係有一啲對應嘅地方喺度呢？
苗：係嘞。噉我哋知道口語有唔同嘅分類啦，噉其實手語都係一樣嘅。噉但係一個好需要搞清楚嘅就係手語同口語係冇關係嘅。例如用美國為例啦，英文同美國手語呢，嗰個文法啊、詞彙啊等等嘅結構，其實都係冇關係嘅，完全係兩隻完全唔同嘅語言啦。噉有時可能有啲相似嘅地方，就係冇一啲名詞啊、名啊，佢哋需要串字，噉需要串字嘅時候呢，喺美國手語就會有一個特別嘅串字嘅方式啦，噉就叫做指拼法啦，或者叫fingerspelling啦。噉呢一個就係專係用嚟……你當係去用手打一啲字母出嚟，噉就直接去講一個英文嘅生字或者個名啦。噉但係平時大部份嘅字啊、佢哋嘅語序啊、嗰啲字擺喺邊度啊、嗰啲咩主語、賓語、動詞，全部都係同英文嘅結構都係唔同嘅。噉香港手語嘅情況都一樣啦，香港手語同中文啊、廣東話，其實都係冇關係嘅。但係當然有好多嘅名詞啊、好多嘅名啊，佢需要去講啦，因為嗰個群體裏面……因為香港嘅聾人群體裏面的確呢係亦都會用中文呢樣嘢嘅。因為香港嘅慣用嘅文字都係……即係叫做標準中文啦，或者廣東話佢哋都會……都會用到嘅。但係本身手語呢樣嘢呢，就係唔同嘅語言囉。
以：噉所以你就唔係話喺講英文嘅國家呢，就將英文嘅句子，用手勢打出嚟畀人睇，而係另外再學嘅一個語言嚟嘅。噉所以你會見到呢，美國同英國雖然都係英文嘅國家啦，但係美國有一款手語、英國有一款手語，兩樣係完全唔相通嘅。噉雖然嗰度嘅聾人書面上都係用返英文嚟溝通嘅，但係當佢哋用手語去到表達自己嘅時候呢，係用緊兩款完全唔同嘅嘢。噉同埋因為手語係一種好着重面對面交流嘅語言嚟㗎啦，噉即係你識打字嘅話，你唔會喺WhatsApp度錄手語畀人𠺢嘛，所以一個聾人群體用邊一種手語呢，係好睇佢所在嘅係邊一個地區啦，而唔係睇你書面上係寫緊咩語言嘅。即係唔會話，哦，因為美國用緊英文同埋西班牙文嘅，所以就去用返英國同埋西班牙所用嘅手語嘅。
苗：係啊，我諗係因為好多嘅手語都係比較近期先至形成啦，噉所以佢哋同嗰啲地方嘅口語唔係太大關係啦。例如英國同美國都係獨立發展唔同嘅手語嘅。但係本身美國手語都唔係自己爆出嚟㗎喎，佢都係來源自法國手語，噉法國手語呢一個所謂語系啦，language family，就係世界上好多唔同嘅手語呢，都係源自於佢嘅，都係同一個語系嘅。噉就係好神奇嘅嘢呢。因為呢，手語同口語有一個好大嘅唔同嘅地方呢，就係佢哋傳播嘅速度啊。手語係好容易就可以傳開去嘅，因為好多嘅地方呢，都有本土原生嘅口語，但係呢，好多地方係冇本土嘅手語㗎喎，冇原生嘅手語。以香港手語為例呢，香港手語係喺上世紀初啊、上世紀中噉樣嘅時期呢，由上海傳入嚟嘅，噉係因為一啲上海比較有錢嘅聾啦，嗰陣時逃難啦，就嚟到香港，就起咗一啲聾人嘅學校，噉聾人呢，就去呢一啲學校度上堂，噉佢哋成班人就開始溝通啦，噉需要用一個方式去溝通，噉佢哋就採用咗上海手語。噉但係呢，隨住時間，香港……香港嘅手語呢，就慢慢去發展咗一啲自己嘅特色啦、自己嘅詞彙啊，同埋都開始有一個大嘅聾人群體啦，噉所以香港手語而家已經同本身喺上海而家嘅手語呢，都有唔同㗎嘞。係囉，所以由此可見呢，只需要有一個或者幾個好少嘅人……好少嘅聾人，將呢一啲手語帶落嚟，譬如開咗一間聾人學校，噉就好容易就成個群體就會用咗你嘅手語嘅，如果佢本身嗰個地方係冇一隻已經存在嘅手語嘅話。
靳：噉我知道其實有另一個例子呢，就係台灣手語嘞。噉呢個中國手語呢，其實同台灣手語啦噉雖然兩邊呢，都會講呢個官話啦（或者我哋叫做「國語」呢個語言噉樣啦）作為口語啦，噉但係其實佢嘅手語係完全冇關係㗎喎。噉其實台灣嘅手語又係由邊度嚟呢？噉正如啱啱三苗所講啦，噉其實手語嗰個傳播其實就真係好容易，有幾個人啊，可能就已經可以傳播開去，同埋通常呢啲傳播呢，都係屬於比較近期嘅事情發生嘅。噉而台灣嘅手語本身呢，就係喺日治時期，我哋講緊可能係十九世紀末，啱啱甲午戰爭啱啱割讓完台灣畀日本之後，就傳咗入去台灣噉樣嘅。噉所以台灣嘅手語呢，又係由日本嗰陣時嘅手語度嚟。噉當然台灣同埋日本嘅手語去到而家呢，其實都有好多嘅唔同㗎嘞。我哋講緊口語其實可能喺一百幾年之後，都會有好多唔同嘅變化啦，噉可能手語嘅變化呢，可能會更加多添。
苗：係啊，手語呢，因為佢哋冇一個標準化嘅過程，而且手語嘅用家呢，係好鍾意去創造一啲新嘅詞啊，去……去改變嗰個語言、去發展嗰個語言，噉所以……所以喺香港嘅聾人群體都發展咗好多唔同手語嘅方言啦，所謂。例如呢，唔同嘅聾人學校呢，又可能有唔同嘅手語方言啦，或者……係囉，唔同嘅群體都會自己發展一啲唔同嘅溝通方式嘅，因為佢哋嘅群體通常都好細，又好難好似傳統嘅媒體噉樣去做廣播啊、新聞啊、出版啊呢一類型嘅活動啦，噉所以手語嗰個傳播呢，其實好局限於比較細嘅群體，噉所以佢哋嘅多樣性呢，就非常之大。
以：係啊，你就可以想像到，因為我哋嘅口語係一種聲音、同埋其次係書面嘅媒體啦，噉所以你可以透過書啊、印刷啊、電台啊、廣播啊，呢啲咁多唔同嘅方式嚟到去溝通同埋傳播嘅。噉但係手語就係一種完全係視覺嘅載體呢，噉以前就會淨係可以面對面去到使用啦，噉後來相對上好近期呢，就有電視啊，再近期啲呢，先興呢一個視像通話啦，噉令到人可以喺虛擬嘅世界裏面用到手語。噉所以因為當群體同群體之間隔開咗呢，就自然會產生方言㗎啦嘛，所以手語產生呢一個方言嘅或地區嘅變化呢，比起口語嚟講呢，就更加容易好多倍。噉唔單止係可以產生方言啦，噉因為啱啱講到呢，手語係一樣非常非常近期嘅產物，即係好多唔同嘅地方都係近呢一二年先出現手語嘅，噉係唔係意味住，其實我哋仲有機會可以見證嘅手語誕生呢？
苗：係啊，呢個真係一個非常之好嘅問題啊。噉最近呢，就有一個非常之好嘅例子啦，噉就係喺尼加拉瓜嘅，喺中美洲一個國家啦。噉尼加拉瓜呢個國家呢，喺1970年前係冇一個聾人群體嘅。噉當然有聾人呢樣嘢啦，噉但係佢哋呢，都係散落喺佢哋自己嘅屋企人啦，噉就冇一個方式可以令到佢哋聚埋一齊、令到佢哋可以互相溝通噉樣嘅。噉所以自自然然呢，嗰個地方都係冇一個好有系統嘅手語啦，佢哋只係同屋企人溝通可能只係用啲非常之簡單嘅手勢，但係就好難表達一啲複雜嘅思想啦。但係呢，喺1977年，大概78、79年嗰陣呢，噉就開始……尼加拉瓜政府呢，就開始起一啲聾人嘅學校啦，或者一啲幫助年輕人去就業嘅一啲學校啦 。噉呢一啲學校呢，就令到唔同地方嘅聾人呢，就開始聚埋一齊喇，噉佢哋就開始溝通喇喎。噉但係呢，嗰啲學校呢，初頭係想佢哋學識西班牙文啦（即係當地嘅官方語言啦）同埋讀唇嘅，噉令到佢哋可以融入呢個健聽人嘅群體。噉但係久而久之呢，嗰啲小朋友呢，就喺……即係玩吖嘛，一齊，噉就開始要用啲方法溝通。噉自自然然呢，就發展咗一隻比較複雜嘅手語出嚟嘞。當時呢，嗰啲學校嘅……嘅老師呢，就發覺佢哋，嗯，好似唔識講嘢喎，係咪出咗啲咩問題呢？學唔到西班牙文點算呢？噉於是佢哋就請咗一個美國手語專家啦，嚟尼加拉瓜嗰度去研究啦，噉呢一個美國嘅專家呢，阿Judy Kegl，就開始研究嗰啲小朋友嘅溝通方式，就發現呢，原來佢係一隻好複雜、好有系統嘅語言嚟㗎喎。即係話呢，呢啲小朋友喺無中生有噉樣產生咗一隻手語出嚟，好似發明咗一隻手語出嚟噉樣，係好自然呢，就形成咗嘞。噉呢，呢一個學者呢，就發現一啲比較大年紀嘅小朋友呢，佢哋嘅手語係比較基本啦、表達唔到一啲比較複雜嘢。但係呢，如果佢哋睇細個啲嘅小朋友，就發覺佢哋嘅手語就，嘩，就犀利喇，就好複雜嘅，有埋呢啲動詞變化啊、或者其他唔同嘅文法嘅特徵啊。所以呢一個咁複雜嘅手語呢，就……之後就改咗名，叫做尼加拉瓜手語。噉所以呢，呢一個係一個好珍貴嘅機會啦，畀語言學家或者其他學者啊、教育嘅人啊，去見證一個新語言嘅產生囉，即使佢唔係一個口語啦，都係一啲非常之寶貴、一個好難得嘅事嚟嘅。
以：咦，你講到原來手語都可以有複雜嘅語法，連動詞變化都有。噉我哋知道口語啦，或者書寫嘅語言啦，動詞變法就係可能後面有個字啊，或者加幾個字母啊，噉樣就變表達唔同人啊、唔同時態嘅意思啦。噉到底手語又冇字母喇，噉點樣表達呢一啲嘅變化呢？
苗：噉因為呢，手語其實係一個非常之視覺嘅語言啦，所以佢哋嗰啲動詞變化呢，都係同一啲方位啊，一啲視覺上嘅嘢有關嘅。噉因為呢個podcast即係網台嘅形式就好難去做出嚟，噉我就比較抽象咗少少解釋一下啦。噉譬如香港手語裏面呢，「幫助」嗰一個手勢，如果係「我幫你」嘅話呢，嗰個手勢呢，就係向住人嘅，由「我」嗰度出發，就向住人。如果係「你幫我」呢，我就將成隻手調轉，就將嗰個手勢指向……指返向我自己，噉就由「我幫你」變咗「你幫我」喇。噉如果我將嗰個手勢向外指嘅話，指向第三方呢，噉就變咗譬如「我幫佢」，即係呢一啲噉樣嘅喺空間上面、方位上面嘅唔同呢，就可以表達到嗰個主語係乜嘢啦，同埋嗰個賓語係咩啦，即係所謂嘅subject同object啦。噉呢一啲呢，就係同口語裏面所謂嘅配合人稱啊（verb agreement）呢，就係有異曲同工之妙嘅。噉因為譬如我話「he eats」噉就要加個s啦，「I eat」就唔使加個s，噉呢一啲都係根據嗰個人稱唔同啦，噉所以就個動詞唔同吖嘛。噉而香港手語裏面呢，呢一度呢，都係一啲類似嘅嘢，只不過佢唔同嘅，唔係加咗一個音，而係嗰個方向唔同咗。如果你同手語比較呢，你可以當呢個係手語版嘅「加個音畀佢」或者「個音唔同咗」噉樣囉。
靳：噉我啱啱聽返上一集啦，雖然我唔喺度，噉但係都有講過話「乜嘢係語法」㗎喎，噉之前都有講過，就係話語法呢，其實都有好多唔同嘅部份組成啦，噉包括呢，有呢個構詞法啊、或者係句法啊噉樣等等嘅唔同部份嚟組成嘅。噉我哋啱啱講到話可能人稱一致嗰度啦，噉手語有佢唔同嘅做法啦，噉我哋講緊係語序嘞，或者點樣去建構一個句子上高，會唔會唔同呢？因為據我所知，其實香港手語嘅語序同埋廣東話嘅語序，其實都係好唔同㗎喎。
苗：喺嘞，噉首先探討手語嘅語法之前呢，就有一個非常之重要嘅概念，喺……基本上唔同嘅……大部份嘅手語裏面都係非常之重要嘅，就係「手指指」。首先呢，手指指呢，喺唔同嘅聾人群體呢，都唔係一啲冇禮貌嘅嘢啦。可能細個爸爸媽媽教：「啊，唔應該指人哋啊，冇禮貌啊」，噉但係喺聾人群體係冇問題嘅。因為呢，手指指呢個動作呢，就可以指涉一啲物件嘅位置啊，或者……或者一個人喺邊度啊。
噉呢，就透過手指指呢一個行為呢，就喺你個腦裏面，就會建構咗個畫面出嚟嘅。噉譬如我話：「哦，有隻狗啊，喺嗰度㗎，噉嗰隻狗喺嗰度。」噉我就用隻手指向嗰個空間嘅……你嘅前面嘅某一個位啦，噉然之後有啲咩動詞，譬如話「我……我攬隻狗」，噉我攬嘅時候，我攬呢，我就攬返同一個位，我指住嗰個位囉。
噉呢一個某程度上就係首先我講咗嗰個賓語先，嗰個object先，我指佢喺呢度，然之後我話……哦，然之後我做啲咩動作（噉就係普通講法嘅主語同動詞啦）就喺後面。噉所以好多時呢，因為呢一個要……首先要指一個嘢喺邊度，要建構一個場景喺你個腦裏面，有一個畫面呢，之前一定要講晒啲名詞喺邊，一定要講晒啲嘢喺邊，一啲唔郁嘅嘢喺邊度。啊，你話，哦，譬如「呢度有隻狗，喺呢度啊，知唔知啊？噉然之後呢，我就去攬佢嘞」，噉樣。噉所以嗰個語序就係表達緊一個建構畫面嘅一個過程囉。噉首先你要有一啲唔郁嘅嘢，擺晒喺度先，係喇，哦，嗱呢度呢，張枱上面有個蘋果噉樣，然後我去食個蘋果，就……而唔係好似好多嘅口語，我可以就噉話「我食咗個蘋果」。噉呢一啲係同口語比較大嘅方別囉。
以：咦？你係咪話香港手語嘅動詞擺喺最後面㗎？
苗：其實都好睇嗰個動詞本身係咩嘅。噉我就唔係好叻啦，呢樣嘢。我都唔係真係好深入噉研究過香港手語嘅句法啦，噉所以都好難去答嘅。但係我自己少少嘅經驗，就係有好多唔同嘅動詞都會有唔同嘅語序囉。即係……都係根據一個「視覺為先」嘅原則囉，去表達、去整理一啲資訊噉樣囉。
以：哦，因為呢，香港手語我就完全唔識啦，噉但係我學咗兩句英國手語啦，就真係今朝學嘅。噉我就見到好有趣嘅，佢……從我識嗰兩句裏面睇到呢，佢嘅動詞就唔係歸類係一個動詞嘅，而係將佢歸類為一個主題啦。噉即係譬如話呢一句想講「你住喺邊」嘅，噉個「住」呢，就係你想講嘅嘢嘅主題啦，噉就會將佢擺咗喺前面嘅，噉就有少少似日文裏面呢，主題呢，擺喺前面，嗰個は前面，噉樣嘅一個概念。噉然之後先擺返個主語喺後面，之後再講下，啊，你嘅對象係乜嘢啊，賓語係咩啊，等等。
噉我學嗰啲句法之前呢，就學咗嗰個指拼法先啦，噉就我知道英國嘅手語同埋美國係好唔同嘅。噉香港呢，都係跟美國手語嗰個指拼法嘅。噉其實我成日都想知啦，嗱，香港手語有英文字母嘅指拼法啦，噉但係我哋平常生活係用廣東話、用中文啦，噉你想用手語去表達一個你唔識嘅人名啊、地名啊，或者一個意思嘅時候，冇得拼出嚟，噉你可以點樣做呢？
苗：係嘞。噉呢一個情況呢，喺香港手語係經常發生嘅。如果你要拼一啲地名啊、人名啊，噉就好需要去有一個中文版嘅指拼法啦，噉去逐個中文字做出嚟，逐個漢字做出嚟啦。噉就係點樣嘅呢？通常就係會用嗰一個字本身嗰個意思啦。譬如「紅磡」嘅話，「紅磡」呢個地名，純粹就係「紅色」嗰個……嗰個手勢囉，就係「紅色」嗰個字。噉如果話要講一啲人名啊，譬如一啲姓氏嘅話呢，就會用返嗰一個姓氏嘅意思啦。如果係「林」嘅話呢，就會用「樹」嗰一個詞語嘞。譬如呢個香港嘅特首林鄭月娥呢，噉佢個名呢，就會用個「林」字啦，即係樖樹啦，然之後再加一個月亮嘅，噉就係「林月」噉樣，噉呢兩個詞語組成，噉其實已經知道係邊個啦，因為好少……好少會講第二個……第二個人𠺢嘛。但係呢，有好多時，一啲名係比較難去表達出嚟𠺢嘛，噉有時呢，就會將嗰個漢字嘅形狀做出嚟啊。譬如呢，姓江嗰個「江」字呢，就會真係用隻手好似做個「江」字出嚟囉。噉點樣呢？我哋就會擺喺show notes裏面，有一……有一幅圖，或者有一條片嘅應該，噉大家就可以睇到個「江」字係點做出嚟啦。再犀利啲喇，就係一啲比較老嘅聾人好鍾意做嘅嘢，就係空中寫字。當一個名呢，好難去用意思表達出嚟，你就好直接噉樣喺個空氣度寫個字出嚟。譬如我睇過一個真實嘅例子，就係講呢個袁國勇嘅，提到佢個名啦。噉佢就淨係講佢個姓㗎啫，但係個「袁」字呢，佢就真係喺個空氣度劃……即係比劃噉樣寫出嚟。如果眼力唔好嘅話，真係會睇……真係會唔知佢講緊邊個。噉但係我睇咗幾次，就終於知道佢係講緊袁國勇嘅。噉係啦，呢一啲係……起碼香港手語裏面好多唔同嘅方式去表達一啲專有嘅名詞或者人名囉。
以：噉即係每次都會寫呢個字出嚟，定係點樣呢？噉如果譬如話你有個朋友叫某一個名，噉你冇理由次次都寫佢個名出嚟𠺢嘛，好麻煩啫。噉你點樣稱呼佢呢？
苗：係喇，聾人群體之間呢，就有一樣嘢叫做手語名啦，噉係同口語嘅名呢，係冇直接關係啦。噉好多時，手語名呢，就係一個比較特別手勢，係一個好簡單嘅手勢，噉就去代指一個人嘅。好多時呢，手語名係會同一啲身體啊、面部嘅特徵有關啦，譬如呢，佢有好大個爆炸頭嘅，噉可能佢個手語名就係好似爆炸頭噉樣。噉當佢一噉樣做呢，大家都知道，哦，就係嗰個人喇，噉樣。因為聾人群體都係好細嘅，其實就。大家嘅圈子都係非常之親近嘅，大家都知大家係邊個。噉所以嗰啲手語名呢，其實就好少會真係撞嘅。
靳：同埋我哋都講到名呢個題目啦 ，噉其實我知道喺香港手語入面啦，都需要好多唔同嘅字呢，去講好多唔同地方㗎，或者好多唔同國家嘅名噉樣嘅。噉因為我喺中學嗰陣時啦，噉其實都學過少少手語啦，噉當然依家都應該差唔多全部唔記得噉樣㗎喇，噉但係我都記得有好多唔同嘅國家呢，喺手語度做出嚟呢，都有啲幾得意嘅做法噉樣嘅。例如就係話呢，我哋香港手語呢，做「美國」嘅話呢，就係好似平時我哋話……話一個人傻或者黐線噉樣嗰個手勢噉樣嚟㗎喎，係咪啊？
苗：係啊，就係嗰個食指喺個頭度……嗰個頭隔籬打圈圈嗰個。噉嗰個其實我就唔知係咪真係同傻啊、黐線呢啲有關嘅。噉但係如果想像力豐富嘅話，就可以想像下係點解啦！噉但係呢，呢一啲噉樣嘅手勢喺唔同地方當然都唔同啦。譬如喺美國手語呢，同一個手勢係解倫敦囉。噉大家可……可能估下呢一啲有啲乜嘢特別嘅文化嘅原因啦，或者純粹係……純粹係唔好彩啦，可能真係同呢個黐線係冇關係嘅。
以：我啱啱正正想講呢一個手勢喺英國手語都係指倫敦。噉所以我個人嘅想像呢，就係可能係大概係「頭」嘅意思啦，因為可能好多唔同語言裏面呢，「頭」都係有一個「重要」嘅意思，即係好似我哋廣東話講「首都」噉樣，所以就會指住個頭嚟到表示一個……某一個重要嘅地方。呢個係我自己嘅想像啦。
苗：係啊，呢個都好……都好大可能係嘅。噉而其實好多嘅手語嘅字呢，都有好多想像空間啦，對於佢嘅來源。噉有好多時都有……唔同嘅人都有自己嘅解讀，噉就唔一定啱嘅。例如香港手語裏面「佐敦」呢個地名啦，噉我哋都會有一個……有一條拎，就係畀大家睇下係點樣做啦。噉佢嗰個詞語嘅來源就係話佐敦喺未填海之前呢，係一個碼頭嚟𠺢嘛，有一個碼頭嘅，佐敦嗰度。噉佢就好多時呢，就會運啲車去唔同嘅地方啦，噉嗰啲船就有幾層嘅，噉所以就係你見到呢一個噉樣嘅手勢啦。噉但係有啲人呢，有啲尤其是一啲比較後生嘅聾人呢，就誤解咗呢個詞嘅意思，噉見到，哦，佐敦，Jordan噉樣，哦會唔會就係Michael Jordan射籃啊，噉又係差唔多兩隻手噉樣，會唔會係噉樣呢？噉樣。噉就自自然然呢，嗰個手勢反而就變咗，就好似真係兩隻手去射籃噉樣嘅動作，就……而唔係平噉樣，好似大家喺嗰個……嗰段片度見到噉樣啦。
以：好似玩以訛傳訛噉啊。
苗：係啊，即係呢啲噉樣嘅以訛傳訛嘅嘢呢，係真係會令到個語言係會變㗎囉。嗰啲詞語啊、嗰啲……我諗喺呢個情況底下係發音啦，其實即係個手勢喺手語裏面係一個發音啦。個發音有唔同囉。係一啲比較得意嘅嘢嚟嘅。噉同埋呢，因為而家政治正確嘅氛圍都比較強烈啦，噉所以如果用一個比較現代嘅眼光去睇一啲比較舊嘅手語呢，就係……都會感覺比較……比較奇怪嘅。例如呢，大家自己去搵下啦，香港手語嘅「印度」啊、「越南」啊、「英國」啊甚至乎係，等等呢一啲詞語係點樣做啦，噉我哋就會擺一個手語嘅字典去……畀條拎大家去自己……自己探究下啦，噉就思考下究竟佢呢啲係點樣嚟啦，噉就如果有想像力好嘅話呢，就應該都好容易明白嘅啫。
以：噉喺口語嘅世界裏面呢，因為好多好多人用同一隻語言啦，所以喺政治正確嘅氛圍之下，好快就會改咗呢一啲嘢。即係譬如話對於香港唔同嘅少數群體，用乜嘢字眼去到指佢哋呢，先係尊重嘅講法呢？噉但係喺手語嘅世界裏面呢，可能因為好少人用啦，噉所以佢嘅迴響冇咁大嘅，噉就變咗呢一啲噉嘅變化就冇咁易會發生囉。
靳：噉其實我哋今日都講咗好多關於聾人群體同埋手語嘅主題啦。噉我哋講咗……即係聾人啦、用啲咩方法嚟溝通啦、有啲乜嘢唔同嘅方法可以溝通啦、手語係啲乜嘢語言啦、有啲乜嘢唔同嘅分類啦、點樣嚟啦、會唔會有一啲新嘅手語出現啦，或者手語佢嘅表達方法上高有啲咩特別啦。所以就如果大家有興趣嘅話呢，噉因為我哋三個呢，其實都係有學過少少手語啦，或者而家可能有學過手語啦，噉我其實就好耐之前已經學……即係有學過少少手語，依家都差唔多唔記得晒喇。噉但係……即係做完今次節目之後呢，我都有多少少興趣呢，去接觸手語嘅。噉但係如果大家都係噉諗嘅話呢，其實喺香港呢，都有好多唔同嘅教手語嘅班啦，噉依家有好多都係用視像上堂，噉其實大家有興趣呢，都可以去參與一下，噉甚至就有啲工作坊，大家都可以參與添。係喇，噉今日嘅節目呢，噉嚟到呢度就告一段落啦，噉就記得返嚟睇返我哋嘅show notes啦，噉我哋講完啲嘢都可以喺嗰度見返噉樣嘅。噉另外啦，都記得……即係嚟subscribe啦，同埋share我哋嘅節目畀更加多人去睇下我哋講緊一啲關於語言嘅樂趣或者語言嘅有趣嘅地方。噉我哋下一集呢，再同大家一齊絮言狂想嘞。
靳：深喉音啦，我哋啱啱講完內爆音，依家又講深喉音啦，係咪？
以：喂，咪玩嘢啊你，我笑點好低㗎
苗：呢個……呢個節目係……合家歡節目嚟㗎呢個，係
以：歡迎大家返到嚟我哋〈絮言．狂想〉呢個節目嘅第三集啦，我係以色列
苗：我係三苗
靳：我係靳尼啊
以：好喇，噉之前上兩集呢，都係大概係我哋啲主持就喺度向大家講一啲資訊噉樣啦，一齊討論下嘢，但係今次呢，我哋就想多一啲嘅互動喎，噉我哋就諗到呢，一齊玩一個遊戲
苗：咩遊戲啊
靳：我哋係咪同太陽玩遊戲啊
苗：我都想啊，而家呢度冇太陽啊
以：我呢度都冇乜啊，香港好似係夜晚係咪啊
靳：我呢度都係夜晚嚟嘅
苗：香港最多太陽嘅，係夜晚，但係平均嚟講最多太陽嘅地方
以：噉我哋呢，就唔係同太陽玩遊戲啊，我哋呢就玩一個……當然係語言嘅遊戲啦！就係想同大家一齊估下語言啊。噉呢我呢就喺度準備咗某幾隻語言嘅一啲錄音啦，噉就畀另外兩位主持呢去到討論下，啊，到底係咩語言嚟㗎呢？嗱，噉我呢一個遊戲呢就分咗四個唔同嘅level嘅。首先呢，就係一個熱身嘅環節呢，噉就會有兩隻相對熟識嘅語言嘅。但係呢，雖然好多人就認得呢啲語言啦，但係可能會唔知點解佢會聽得出係某一隻語言嚟㗎喎。噉我就會連續播兩個錄音啦，噉你哋呢就直接去到估係咩語言喇。O唔OK啊你哋？
靳：OK啊
以：準備好未啊
苗：好！OK，睇下……睇下係咩語言
靳：緊張
以：好啦
以：係喇，啱啱聽到嘅就係用某一種語言講嘅《世界人權宣言》嘅第一條啦。噉可能都已經估到㗎喇！但係我哋聽埋第二個錄音先
以：係喇。噉我哋就可以開始討論下，點樣知道邊隻係咩語言呢？
苗：係喇，相信大家都知道呢兩段錄音就係日文同韓文啦。噉但係我哋點樣可以聽得出佢係日韓呢？即係喺唔識呢兩隻語言嘅情形底下。
靳：嗯，噉其實我哋要分開兩種語言嘅話呢，噉其實都可以由佢嗰個音系啦，即係佢嗰個語言入面有啲乜嘢音啦，同埋佢嗰個語調啦，入面呢，去搞清楚佢係啲乜嘢語言嘅。噉其實因為每個語言呢，佢都有佢好獨特嘅一啲特色喺入面嘅。啱啱嘅日文同埋韓文呢，噉其實兩個個音系呢其實都好唔同嘅。噉我哋講呢日文啲音節呢，就比較一啲……多一啲簡單啲嘅音節。音節即係syllable。（苗：係喇）噉日文呢有好多音節……或者講緊大部份嘅音節呢，其實都係由一個輔音（consonant）同埋一個元音（vowel）嚟組成嘅。噉就例如話か啊、ち啊嗰啲噉樣嘅音節嚟組成啦。噉相……相對嚟講呢，韓文佢嗰個音節呢，噉其實就相對嚟講一般就比較複雜少少嘅。噉同埋呢，佢相比日文啦，日文淨係可以用一……一個n音嚟結尾，噉……噉當然喺唔同嘅情況之下，佢n音係可以有啲唔同嘅表現啦，噉但係喺韓文入面呢，佢係有好多唔同嘅結尾啦。即係甚至可能用一啲p啊、t啊、k啊呢啲音嚟結尾都可以嘅。係喇噉即係例如話你話可以話凡係_啊噉樣嗰啲噉樣嘅音節，都可以嘅
苗：係囉，呢啲就類似廣東話嘅入聲啦。即係呢啲ptk啊，甚至乎韓文係有一個類似l同r之間噉樣嘅結尾嘅音嘅，噉呢個係廣東話裡面冇嘅。噉呢樣嘢都係韓文非常之凸出嘅一個……一個音啦，噉你有時聽到呢，就算你唔識韓文呢，都知道，哦原來呢個就係……應該就係韓文喇。（以：係喇）噉其實韓文我都係唔係好認識嘅，但係我知道呢佢有一樣嘢，就係同廣東話有少少似嘅，就係佢有分送氣同唔送氣啦，但係呢廣東話係分送氣唔送氣兩個二元對立啦，但係韓文係有三元對立嘅，係有唔送氣啦、弱送氣同強送氣㗎喎。噉呢樣嘢其實係點㗎呢？
以：啱啱呢一條錄音呢可能就聽得唔係好清楚啦，呢一方面嘅特色啦。但係呢，我哋再去睇下另外一個錄音，係點樣展現到出嚟㗎呢？
苗：即係呢，我見呢條片好啲嘅，佢就係好多嗰啲送……嗰啲ch ch嗰啲cha音嗰啲送氣
以：係啊係啊好多ch chung
苗：即係所以點解……點解韓文……啲人扮韓文就成日都咩chung chung chung噉呢，其實都唔係完全冇道理嘅，噉當然佢唔係所有音都係噉啦，噉但係韓文裡面都有好多嘅音節都係有一啲比較強嘅送氣，噉就好似cha ssa或者pa呢一啲噉樣。噉呢一啲咁大嘅送氣都係韓文嘅其中一個特徵。
以：好喇，大家都好似熱咗身啦，噉就（苗：去下個level）噉……噉就準備好（靳：去下個level）準備好聽啲唔同嘅語言喇。噉我哋去到level 1啦，啱啱嗰個唔計係level嘅。呢個level 1呢，就係三種唔同嘅語言，噉我而家呢就講定邊三種先啦，就係有德文啦、葡文、同埋法文。噉個問題呢，就係你要聽晒三種，然之後估邊一隻打邊一隻喇喎。
苗：好
靳：好啦
以：好，噉首先係第一隻語言
以：而家呢就第二條錄音嘞
以：噉之後去到第三條呢，就係……
苗：噉呢三隻都係幾唔同嘅語言啦……聽落去。雖然佢……即係佢有呢個法文啦、德文同葡文，噉都係啲比較近嘅國家嚟嘅，但係佢哋嘅語言都係幾唔同嘅，聽落去。
靳：噉其實呢三種語言呢，其實都有一啲好特別嘅特徵嘅，噉都令到……令到人一聽呢，其實就知道係啲乜嘢語言嚟嘅。噉例如就係話，我哋講緊……講返第一段先啦，第一段呢，其實可能大家聽過一啲電影啊、或者一啲節目啊，噉樣，噉其實都好容易可以pick up到㗎。噉其實第一段呢，就係法文嚟嘅。噉法文呢，其中一樣最重要嘅特徵係啲乜嘢呢？就係佢嗰啲好多鼻音嘅元音喇。噉因為呢，喺法文入面呢，其實有幾種唔同嘅有鼻音嘅元音嘅，例如話，即係一啲ã啊……
苗：你識法文，係啊
以：係有幾種嘅，噉例如有ɛ̃啦，有ɑ̃，有œ̃，冇e~㗎，係，全部都係變咗ɛ̃嘅。
苗：ɛ̃，係喇，ɛ̃。ɛ̃ɑ̃œ̃，係喇。
以：噉重點就係唔單止佢有呢啲元音啦，而家係成日都用嘅。即係你一句係講幾次呢啲噉嘅鼻化嘅元音，所以你一聽就好容易會聽得出呢，佢好似係用喉嚨講嘢噉樣嘅
苗：好似鼻塞、病咗就會好似好多好多鼻音噉樣
靳：好多鼻音噉樣講嘢
苗：噉其實好多其他嘅語言都有呢一啲噉嘅鼻音啦。其實葡文呢都係有嘅，不過佢就唔……冇法文咁強烈啦，而近少少我哋嘅語言啦，其實台語，即係台灣嘅閩南話呢，都係成日有呢個鼻音啦。例如近少少嘅上海話啊，噉等等嘅語言呢，都係有呢一個鼻化嘅元音嘅。
靳：pháinn-sè, pháinn-sè （歹勢）
以：pháinn, pháinn, pháinn嗰個ɑ̃就係
苗：係喇，呢個字裡面……係喇。Pháinn-sè，好多人會省略咗呢個音啦，但係其實係有嘅，pháinn-sè，係。係有個鼻音喺嗰個pháinn嗰個音度嘅。
以：係啦，但係如果講開廣東話嘅人呢，可能會將個ɑ̃聽成咗ang啦，兩個呢都係會有氣喺個鼻哥度出嚟嘅，只不過係時間嘅分別啦。噉如果你嘗試下個口擘大啲啦，畀多啲空氣喺你嘅口腔同埋鼻腔裡面喺度流動嘅話呢，噉你將個ang就會變成咗ɑ̃㗎喇。
苗：係喇，就係噉樣。
以：好喇，大家估中咗第一個喇。之後繼續呢……
苗：噉就淨返兩個啦……
以：德文同埋葡文啦
苗：邊個打邊個呢？
靳：好啦，噉其實第二段呢，因為呢我聽落呢就有少少cheating嘅，因為我都識少少呢隻文啦，噉其實第二段呢，就係德文嚟嘅，係喇。噉樣德文呢其實聽落去呢，真係同法文呢就好唔同嘅，因為喺德文入面啦，噉其實呢，佢係同法文唔同呢，佢係有一啲長同埋短嘅元音嘅。係喇，噉就係……例如話，即係佢最後一隻字啦，begegnen啦，噉嗰個中間嗰個e呢就係長嘅，後面嗰個就係一個短嘅e音嚟嘅。噉樣就顯示到德文入面呢，其實係有長同埋短元音，long同埋short vowel嘅對立㗎喎。係喇。噉另外啦，你都聽到其實喺德文入面呢，有好多喺尾嘅e啊en啊，呢啲音。噉其實全部呢都係一啲德文嘅動詞啦，同埋名詞呢，嘅一啲尾嚟嘅。噉當然佢喺唔同嘅地方啊或者唔同嘅情況下呢，會有一啲變化噉，但係呢，德文嘅詞綴嘅尾呢，係用到好多呢啲e啊en啊呢啲噉樣嘅音嘅。噉所以呢，如果你知道德文有一啲噉樣嘅特徵嘅話，就會好明顯喇。
以：係啊，噉順帶一提啦，就係因為……因為德文嘅文法呢，好鍾意將個動詞嘅不定式會擺咗喺句尾啦，所以啲詩呢，成日都係en en en噉樣尾呢，就好似好容易押韻囉，變咗。
苗：真係……真係方便
靳：好懶啊
以：好懶啊，係啊，其實
苗：啊仲有我注意到一樣嘢，就係德文呢，同好多歐洲語言都唔同嘅地方，就係如果一個字……如果一個字係元音開頭嘅話呢，佢就算上一個字係輔音，即係consonant結尾呢，佢都唔連住，即係唔會好似英文噉it-is噉，嗰個t係唔會好似英文噉樣連咗去後面嘅。噉例如啱啱嗰個錄音啦，就有兩個字sollen同einander，噉呢兩個字合埋啦。Sollen噉係n結尾𠺢嘛，噉佢就係一個輔音啦，噉einander就係一個元音開頭啦，但係你聽到佢唔係講sollen-einander噉樣連埋嘅，係分開sollen einander噉樣分開去講啦，噉呢一個係其中一個德文比較……都係凸出嘅特徵啦，就係好多字佢會好似分開得好清楚噉樣，一嚿一嚿。佢唔會好似法文……法文噉樣呢，就好鍾意啲字連埋、黐埋晒……
以：乜都連埋晒
苗：就……你就唔知邊個字打邊個字，係嘞。噉但係德文就比較少呢個問題嘅。
以：就好似你每個字嘅開頭呢，都重新去到發嗰個字噉囉，就唔會連住前面。噉你諗住，哦，我而家要講呢個字嘞，我就講ein，噉就忘記咗之前嗰個字佢。噉嘅感覺囉。
苗：即係好似，係喇，即係好似你英文講it/is/a/boy噉樣。（靳：係嘞。）好似有啲唔自然啦，英文裡面，但係德文裡面係好正常嘅。
靳：逐隻逐隻字噉樣讀出嚟噉樣，係。噉所以我對……其實喺聽德文嗰陣時呢，如果你要理解啲佢哋講嘅嘢呢，其實都可能即係比你聽法文啊、比你聽西班牙文啊，可能都要容易一啲，噉其實呢個就係其中一個原因嚟嘅。
苗：噉換言之呢，就最後一個語言就係葡文啦。噉如果我冇聽錯嘅話呢，呢段錄音應該係歐洲嘅葡文嚟嘅，即係葡萄牙嘅葡文嚟嘅，就唔係巴西嘅葡文啦，係咪呢？
以：係嘞，冇錯，係葡萄牙嘅葡文。
苗：係嘞。噉點解會聽得出係葡萄牙嘅葡文呢？因為葡萄牙嘅葡文裡面呢，就好鍾意呢啲sh sh sh 噉樣嘅音嘅。因為佢嗰個複數嗰個結尾係s啦，好似英文噉樣啦，但係佢讀sh噉樣嘅音啦。噉我哋講返個錄音呢，就有好多好多呢啲噉嘅字啦，例如頭幾個就todos os seres humanos噉樣。噉全部都係s結尾嘅，因為全部都係啲關於複數嘅形式嘅字啦。噉就……噉就所以好多呢啲噉樣嘅音啦。雖然呢，法文同德文都有呢個sh音啦，但係出現嘅頻率係少好多嘅。所以如果你經常聽到咩todos os seres humanos噉樣……噉樣嘅連埋一齊嘅字呢，就……所以就好大機會係呢個歐洲嘅葡文。一係你可唔可以播返開頭嗰兩秒呢？因為我成日聽到好多sh sh sh 噉樣嘅音呢，就可唔可以播多次
以：好啊
苗：係嘞，噉大家都聽到呢，就好多字嘅後面呢，就都有啲sh sh噉嘅音啦，噉呢一啲就係嗰啲複數嘅形式嘞。
以：同埋我自己聽嘅時候呢，我都會留意到呢，佢有好多啲元音呢，係元音喎，佢會變咗……唔見咗㗎，即係變咗氣聲噉嘅。即係好似佢個「精神」啦，「精神」喺葡文就係espirito啦，唔識發啦，噉但係我聽嘅時候就變咗epsrt噉樣一抽嘅輔音嘅。噉其實就係佢嗰啲元音呢，i i o呢，就係唔見晒啦，變咗做好似……就好似你同人吱吱浸講嘢噉樣：「啊，噉樣講嘢呢」噉樣嗰啲元音就變晒氣聲喇。噉其實呢樣嘢喺日文都成日見到啦，即係好似です、ます噉樣啦，就會冇咗臨尾嗰個u嘅。
苗：係啊，或者嗰啲して啊嗰啲音呢，其實呢啲音都唔係直頭冇咗嗰個元音嘅，係真係會發音，但係只不過係嗰個聲帶唔震動啦，好似氣聲噉樣啦。但係你嗰個……你嗰個脷啊、牙啊嗰啲位呢，都係仍然喺發嗰個音嘅位置，只不過你係唔發聲啫。所以就shte啊、des、mas嗰啲。所以嗰個口都係會郁嘅，唔係純粹就噉一個s尾噉樣。
以：噉所以你聽起嚟呢，葡文呢，就會好似成抽、一堆噉樣嘅輔音串埋一齊啦，噉變咗就好多人呢，當唔熟悉呢啲語言嘅時候呢，就會覺得，啊，葡文聽起嚟好似俄文喎。即係佢哋兩個其實個關係真係唔係好大嘅，但係佢哋就一樣都有好多sh音啦，同埋一樣都會好多shpts噉樣一……串埋一齊嘅一啲脷尖嘅……嘅輔音啊。
苗：同埋葡文同俄文有好多……有好多嘅元音都係聽落去有少少似嘅。例如嗰啲咩o啊嗰啲音呢，佢就唔係完全係o噉樣嘅，佢係有少少變，有少少……有少少雙元音噉嘅感覺，好似oa噉樣，有o同a噉樣呢啲，或者i-e啊，噉呢一啲噉樣嘅……噉樣嘅元音呢，就……就畀人感覺就……呢兩隻語言有啲似喇。譬如呢，有時連葡萄牙人呢，都會聽錯嘅，就聽到自己語言呢，如果聽得唔清楚，會以為係俄文嚟嘅。我係聽過有呢啲噉樣嘅情況。
以：真係㗎？
以：好啦，噉當然大家都估中晒啦。噉我哋去到LV2喇噃。噉而家就兩隻語言啦，就係其實係比較近我哋多啲嘅，同埋亦都好多人講㗎噃。噉但係呢，就學嘅人就相對啲歐洲語言就好似少啲啦。我哋好似傳統上都會係學啲歐洲語言多啲啦，即係因為小學學英文啦，然之後去到大學呢，就好似一窩蜂噉樣去學下啲法文啊、西班牙文啊，噉樣。變咗其他就接觸相對少啲？同埋……
苗：就算你行嗰啲書局呢，都好多時嗰啲語言書都係歐洲語言啦，就少啲比較近我哋嘅亞洲語言。就通常如果係亞洲語言都係日韓啦，但係其他就真係好少。
以：好嘞，你已經估中咗呢，係亞洲語言嚟㗎喇。噉呢，噉我哋而家就播啦！噉然之後你哋就估下邊一隻打邊隻喇喎。今次我就唔畀貼士嘞。呢個就第一隻。
以：可能某啲人會聽到啲熟悉嘅字啦。噉我就去埋第二隻先！
以：係嘞。好啦，就播咗喇。噉都會聽到有啲相似啦，同埋都係可能會聽得出係有聲調嘅語言嚟嘅。（苗：係啊）噉但係有啲咩係唔同嘅特色呢？會令你可以分到出嚟呢？
苗：噉大家聽到呢兩個錄音呢，都應該覺得有少少熟悉嘅，啲音。噉就有好多抑揚頓挫啦，噉……噉如果大家觀察力好嘅話呢，都應該聽得出呢兩隻語言都係有聲調嘅，就好似廣東話噉啦。噉但係第一隻係好明顯比較平嘅，啲聲調，比較多da da da da da da da da噉樣……呢一啲噉樣嘅形狀啦，噉就冇咁……比起第二段呢，就冇咁多呢啲上升、下降嘅音調嘅。噉第二段嗰啲音節嘅形狀呢，就比較複雜啲啦，有好多上……上升啊，有好多降落啊，有好多唔同……比較聽落去好似豐富少少噉樣嘅形狀啦。
靳：同埋呢，你聽到第二段呢，其實有好多一啲呢，先降後升嘅聲調㗎喎，係咪啊？聽唔聽到啊？
以：我播多次你聽下吖！
以：係喇，聽得好清楚，即係好多啲ui ui ui ui……
苗：好多嗰啲fai ui ui em噉樣呢啲噉樣嘅音，係嘞。呢啲就比較……
靳：抑揚少少啦。
苗：呢啲就同第一段呢，都……係啊，好大分別嘅，聽落去。
靳：係喇。噉其實我哋都可以估㗎喇喎，係咪啊？
以：你可以估㗎喇！我估你都應該估到嘞。
靳：其實應該都估到啦……
苗：係喇，噉第一段就應該係泰文嚟嘅，噉大家聽到好多嗰啲rrr嗰啲音呢，其實都應該估得七七八八，如果有聽多少少泰文嘅話呢，有時睇戲啊、或者聽音樂啊，都可以聽到泰文啦，雖然……即使唔識嘅話呢，都會知道佢嘅聲係點樣嘅。好多時，我哋就同廣東話比較呢，就聽到好多搞笑嘅字啦。噉就係……正正就係因為佢泰文同廣東話嗰個音系比較相似，有好多聽落去好似嘅字。但係你唔會聽法文，你會聽到好多廣東話字嘅，因為佢哋啲音根本就非常之唔似，噉就唔可以直接轉落廣東話嗰個……嗰個思維啦，都，我諗，但係泰文就可以嘞。
以：舉個例講呢，即係以前我讀大學嘅時候呢，啲人成日流傳個故仔，就係話喺泰文裡面「溝仔」係明白嘅意思啦，所以就好多人攞嚟編笑話啦，噉我之前以為係假㗎啦，之後後來聽啲識泰文嘅人同我講，先知，哦，原來真係真㗎喎，係呢個意思㗎喎。就係因為佢個……無論係聲調啦，定係佢裡面有嘅聲啊，元音、輔音啊，都同廣東話有好多共通嘅地方，所以就會……撞嘅機會就好大啦，係啊。
苗：係啊。而至於第二段呢，應該大家都可能聽得出係越南文嚟嘅。噉越南文同泰文應該係兩隻大家都成日同廣東話比較嘅語言啦，成日都會……噉就有好多呢啲越南文嘅「空耳」啦，噉當中最出名就係八十年代嗰陣嘅「不漏洞拉」啦。噉呢個就係一段越南文廣播啦，就係關於呢個越南難民問題，嗰陣時嘅一段電台廣播啦。噉因為嗰陣時呢，就不斷播，成日都播，日日都播噉樣，噉就令到好多比較年紀大少少嘅香港人呢，都係差唔多識背咁滯，譬如我阿爸呢，佢都識背晒……可能背到一半噉樣，或者甚至乎背晒添。噉但係呢，佢係用一個空耳嘅形式嚟背嘅，即係佢嗰啲音呢，全部都係廣東話音，噉佢就扮嗰啲越南文。噉但係其實都有好多唔同嘅地方㗎喎。
靳：例如啦，我哋聽到啱啱嗰段越……越南文嘅時候呢，其實都會聽到有一啲呢，好似b好似d噉樣嘅聲，噉但係聽起嚟呢，就好唔同嘅。即係好似ɓ、ɗ噉樣嘅，好似吸緊啲氣入去噉樣。
苗：好似好重噉樣，係咪啊
靳：噉我哋會聽到呢啲好重嘅音啦，噉所以呢啲……呢啲音呢，喺語言學入面呢，係叫做內爆音。係嘞，個名係有少少滑稽嘅，但係呢，其實佢就真係描述咗呢個音係點樣發出嚟嘅。因為你發呢個聲嘅時候呢，啲空氣呢，係
苗：就要喺個口裡面爆囉
靳：係個……係喺口入面吸入去噉樣嘅，啲空氣呢，係由出面呢，吸返入去噉樣嘅
苗：係啊，吸入去，吸入去。
靳：噉所以呢，聽到佢講嘅時候呢，佢成句句子呢，啲輔音就會好重好重噉樣啦。有好多ɓɓɗɗ呢一啲噉樣嘅音。噉另外呢，我哋啱啱講到……即係越南文，其實佢呢段錄音嗰個語調啦，好抑揚嘅，好多啲落去啊、然後再上返嚟啊，而且有好多一啲呢，上到好高嘅音嘅，係嘞，會聽到。噉同埋佢中間呢，都會喺講一啲音節嘅時候呢，好似中間斷咗一斷噉樣嘅。呢個就係越南文佢嘅聲調入面呢，一啲好特別嘅地方，係嘞。噉其實越南文呢，嘅……就有六種唔同嘅聲調啦，噉其實有幾種入面呢，佢都會有一啲好唔同嘅形狀嘅，係有啲上、有啲落、有啲就落咗再上，係嘞，有啲就好沉嘅，噉其實喺嗰個聲……音節長短入面呢，都有好唔同嘅情況出現㗎喎。
苗：噉如果同泰文比較呢，泰文就比較多一啲比較連貫嘅音啦，比較長少少、平少少嘅音啦，噉所以成個感覺呢，都係同越南文都幾唔同嘅。雖然佢哋兩個都係聲調語言啦，都係大概有五至六個聲調咁上下，都係差唔多地區嘅語言啦，但係其實佢哋嘅關係唔係真係咁大嘅啫。
靳：係嘞。噉樣我哋講緊其實泰文啦、越南文啦，同埋我哋講嘅廣東話呢，其實都係嚟自完全唔同嘅語系嘅。我哋係冇一個已知嘅關連喺入面，或者係冇一個已知祖先嘅關係嗰入面嘅。噉當然越南文呢，講緊越南啦，其實喺古代好耐……即係經過好長嘅時間呢，其實都受到呢個中原文化影響，噉其實有好多……即係由以前中古啊，或者甚至係上古啊漢語借返嚟嘅詞彙噉樣。噉但係呢，其實佢哋一啲好基本嘅詞彙啊，或者一啲語法嘅規則呢，其實佢嗰個來由呢，都係同我哋講緊嘅中文啦、廣東話啦，即係任何漢語族嘅語言呢，其實都係有唔同嘅來源嘅。噉樣泰文呢，佢都更加就係自己一個……即係語系嚟嘅，噉就係呢個侗台語系啦，噉佢哋喺中國嘅境內嘅壯話啦，即係壯族嘅語言啦，或者老撾嘅老撾話呢，其實都係親戚嚟嘅。噉但係就同……即係越南話或者係我哋講緊嘅廣東話呢，就冇一個親戚嘅關係喺入面嘅。
以：但係當然啦，因為地區近嘅關係啦，噉就好似我哋第一集講過嘅英文同法文噉啦，佢哋交流多咗呢，就可能有啲詞語啊、某一啲音系嘅特徵呢，就會互相影響咗。所以某啲時候呢，可能有啲係咁啱似啊，有啲係真係有關係嘅詞語，都會出現嘅。
以：好啦，我哋嚟到最後一round，就係level 3嘞。就真係好刺激嘅。我哋玩呢一個車輪戰。
靳：車輪戰
以：定係叫咩啊？我唔知，咩叫speed round啊？係嘞。噉我就連續播幾段唔同語言嘅錄音啦，噉然之後你哋就即刻估係乜嘢，同埋大概講下點解你覺得係噉啦。噉因為今次我冇畀任何貼士啊、或者就真係得一隻畀你估啦，所以呢，如果你估錯咗少少，我都照計你啦！
靳：好啦
以：噉我哋嚟㗎喇噃！
靳：咦？
苗：哦
以：speed round，speed，speed！搶答！
苗：呢個係瑞典文嚟嘅。
靳：下？係呀，OK。
以：係喇。
苗：點解呢？因為首先我係識少少瑞典文㗎啦，噉所以其實都係有少少……有少少作弊嘅
以：咁誠實嘅？
苗：但係如果假設我完全唔識呢隻語言，但係我知道佢大概個聲係點嘅話呢，我會知道其實佢係有聲調嘅。但係佢就唔似漢語啊、泰文、越南文呢啲噉樣嘅聲調啦，佢就唔係個個音節有㗎喎。佢就係一啲重音嗰陣先至有嘅啫，同埋佢只係得兩個唔同嘅聲調啦。噉所以呢，好多人呢，就會覺得瑞典文係一啲好似唱歌噉嘅語言啦，因為佢有時都係會上啊、下啊噉樣。例如話有兩個字，一個係anden，噉就係解鴨啦，另一個係呢，就係解精神噉樣嘅嘢，就係anden噉樣。噉呢兩個字呢，雖然佢嘅其他嘢嘅讀音一樣啦，但係呢，佢哋嘅聲調係唔同㗎喎，噉所以聽落去好多時呢，就會有好似抑揚頓挫啊、唱歌啊，噉樣嘅感覺嘞。噉所以呢，瑞典文喺咁多歐洲語言裡面呢，都係比較容易聽得出嘅。
以：噉我補充下啦，同埋唔單止係聲調上面嘅，同埋因為瑞典文呢，佢有一個非常非常之獨特嘅輔音啊，就係叫做ɧ，稱之為sj音啦。（苗：啊，係喇）係嘞，好似吹氣噉樣嘅，就口裡面同時間幾個唔同嘅地方喺度郁緊。噉瑞典大部份嘅方言都有呢一個音嘅，噉你……如果你聽到sjö、sju噉樣嘅聲音呢，噉你就估到都應該係佢㗎嘞。
苗：係啊，就譬如tion就係ɧun噉樣，但係有啲方言就會直接講shun噉就算㗎嘞。噉但係呢一個都係一個非常之特別嘅瑞典文嘅音啦，係特別到呢，係有自己嘅國際音標嘅符號㗎喎。係有啲人係完全唔知道點寫，噉就索性整一個新嘅符號畀佢。
靳：係嘞。如果大家都想聽下呢個音啊，或者知道呢個國際音標符號係咩樣呢，就……噉就可以喺我哋嘅show notes入面搵到嘅。
以：好，之後下一個揀咩好呢？
苗：下一個到靳尼答啦，梗係
以：好啦，靳尼，呢個送畀你嘅
靳：我唔知係咩嚟㗎喎，但係
苗：都要答啊，吹呀？
靳：係嘞。噉樣就其實呢，聽到呢個語言啦，噉都知道同我哋平時……即係可能聽我哋啲廣東話啊、或者啲漢語系啊、東亞語言同埋一啲歐洲語言呢，都好唔同嘅。噉其實呢個語言呢，如果我冇估錯，應該係阿拉伯文嚟嘅。
苗：係咪啊？
以：好吖，冇錯啊。估埋方言吖。
靳：噉我方言就唔知喇。
以：亂撞，亂撞！
靳：最多人講嘅，唔通就係埃及話？
以：埃及話？咩啊，古埃及嗰啲呀？埃及話
靳：唔係埃及話，唔係古埃及嗰啲，噉而家埃及都係講阿拉伯文𠺢嘛，即係埃及方言嘅阿拉伯文啦。
以：係嘞，冇錯嘞
靳：真係估啱咗？真係唔知
以：係啊
苗：犀利，最多人講嘅，估就一定啱㗎。
以：噉你……首先點樣知道係阿拉伯文先？
靳：嗱其實呢，阿拉伯文呢，其實佢真係有一啲好出嘅特徵嘅。噉你聽到啱啱嗰個錄音啦，其實入面呢，有好多呢，係一啲好深啊，喺喉嚨入面發出嘅聲音啊。例如q啦，同埋一個……
苗：你呢啲深喉音啊
靳：係啊深喉音啦，我哋啱啱講完內爆音，依家又講深喉音啦，係咪？
以：喂，咪玩嘢啊你，我笑點好低㗎
苗：呢個……呢個節目係……合家歡節目嚟㗎呢個，係。
靳：合家歡節目嚟㗎，我哋講呢啲全部都係術語嚟㗎，大家，下。噉就……我哋有啲q音啦，有啲ħ音啦，有一啲ʕ音啦，呢啲全部都係啲喉嚨好後嘅地方發出嚟嘅。噉喺阿拉伯文呢，其實就出名多呢啲喉嚨入面發出嘅音，噉其實同埋佢嗰個分……佢嗰個唔同嘅音入面呢，都好清楚嘅。噉另外呢，你會聽到呢，入面有一啲音呢，其實本身係一啲好似我哋聽到好似啲d啊、t啊，嗰啲音，但係好似重啲嘅。好似又係有一啲喺喉嚨入面嗰種噉樣嘅音出咗嚟，例如啲ðˤ啊、dˤ啊呢啲噉樣嘅音。噉其實呢，呢個都係喺阿拉伯文入面呢，或者喺……喺阿拉伯文啲親戚啦，我哋叫閃語系嘅語言入面呢，都會見到嘅音嘞噉樣。噉英文呢，就叫做emphatic consonants，噉就其實呢，佢喺一啲比較有啲喉或者叫做pharyngealised嘅consonants呢，噉即係用廣東話講呢，就係一啲咽喉化嘅音，係嘞。噉就喺我哋嗰個……
苗：咽頭。
靳：係嘞，喺我哋嗰個……即係我哋會啃咽啊，即係鼻咽啊、口咽啊噉，總之喺嗰個咽喉位呢……度呢，都有一啲……發音嗰陣時呢，將嗰條脷就好擺近嗰個咽喉嗰度，再發出呢啲聲音，就會發出呢啲好……好似有一啲喉聲嘅音嘞。噉呢個都係令到阿拉伯文佢聽起嚟上嚟好特別嘅地方。
苗：啱啱到聽到呢，靳尼喺度估呢一隻阿拉伯文係咩方言啦，噉呢，就係因為阿拉伯文呢，就其實有少少似漢語嘅，就……佢就唔係真係一隻語言啦，有好多唔同嘅分支嘅。噉而呢一啲分支呢，其實好多時都係大家唔係好溝通到嘅。例如一邊嘅，可能摩洛哥嘅……嘅阿拉伯文，同沙地阿拉伯嘅阿拉伯文，可能已經有好大嘅分別喇，因為中間都隔咗好多……好多地方啦。噉所以佢哋嘅詞彙啊、發音啊上面呢，都有好大嘅變化，噉所以好多時會一聽就知一隻阿拉伯文係咩方言㗎喇。唔知阿靳尼知唔知道有啲乜嘢方法呢？
靳：係嘞，噉其實我對於阿拉伯文嘅方言呢，其實都唔係識好多嘅。噉但係呢，有一啲……即係好出嘅特徵啦，噉就係例如話我哋埃及方言嘅呢，我哋本身喺阿拉伯文啦入面，會發出一啲zh或者ch呢個音嗰個字母，嗰個……嗰啲字呢，去到埃及呢，其實好多呢，都會變咗做g呢個音嘅。係嘞。喺埃及呢，之前就有一個叫做好諷刺時弊嘅節目啦，好似香港《頭條新聞》噉樣嘅節目，就叫做Al Bernameg，噉入面後面嗰個g音呢，其實呢，就係一個埃及……埃及呢個方言嘅特徵嚟嘅，因為喺其他……其他或者係好多唔同地方嘅阿拉伯文入面呢，都係冇呢個g音嘅。噉另外就係話嘞，我哋去到好……啲好遠好……好偏西嘅地方，例如講緊就係摩洛哥嗰度嗰啲阿拉伯文呢，因為你……你聽到啱啱嗰段阿拉伯文呢，其實有好多嘅元音塞喺中間嘅。其實即係有咗好多a啊i啊u啊喺入面嘅。噉但係你如果聽一個摩洛哥嘅阿拉伯文呢，噉其實呢，有好多呢啲元音都會省略咗，噉就會變咗呢，有好多呢啲輔音其實都會黐埋一齊噉樣嘅。係嘞，噉樣就其實嗰個聽落去嘅感覺都好唔同嘅，噉雖然呢，嗰個底呢，都係有好多喉音啦、有好多呢啲咽頭化嘅音嘅阿拉伯文，噉但係其實箇中呢，都有一啲好細緻嘅不同嘅。噉所以就係噉樣講啦，除咗呢啲方言……即係發音入面有唔同之外，其實佢嗰個用詞啊，或者佢嗰啲借詞借邊啲語言啊，或者係甚至係去到佢哋嗰個語法上高呢，都會好唔同嘅。噉所以有好多人就會講一樣嘢，就係話其實阿拉伯文係咪一種語言呢？噉因為喺……可能一個喺伊拉克講阿拉伯文嘅人呢，其實係可能真係聽得明好少有一個摩洛哥人講嘅阿拉伯文方言呢，係啲乜嘢意思噉樣㗎喎。噉當然阿拉伯文有一個標準語啦，噉淨係會喺新聞入面會聽到嘅。噉但係當去到一個口語，真係普通我哋……即係家常講嘢嗰個環境入面呢，其實呢啲方言呢，已經差到遠到好似一啲唔同嘅語言噉樣㗎嘞。呢個都係一個阿拉伯文……我哋叫做一個「阿拉伯文」入面一個好特別嘅地方。
以：其實佢哋個情況都幾複雜嘅。一方面就有啲似我哋漢語噉啦，因為分咗唔同嘅語言啦，即係我哋有廣東話啊、北京話啊噉樣，變咗係唔同語言嚟嘅，噉但係同時間啦，之所以點解佢哋會覺得係一種語言呢，一嚟因為佢哋好多唔同講阿拉伯話嘅地方呢，都有一個共同嘅宗教身份啦，就係信伊斯蘭教啦，所以佢哋就會去讀嗰本《可蘭經》呢，就用呢一個共同嘅阿拉伯語啦。二嚟呢，一……就係因為佢哋有呢個標準阿拉伯語啦，英文叫Modern Standard Arabic啦，噉其實就真係現實生活中係冇人講嘅，完全。噉就淨係新聞啊嗰啲正式嘅場合先會講。噉就同我哋漢語嘅情況有少少唔同啦，因為漢語就大家有書面語啦，噉但係書面語其實係喺呢個北方話嘅基礎上面嚟到寫嘅。噉就變咗係真係有呢一個語言，真係有人講呢一種語言嘅。噉但係喺阿拉伯話呢一個標準阿拉伯語嘅情況呢，就更加有趣啦，我覺得。
苗：噉就……正所謂呢，三人行必有我師，噉大家兩位老師呢，都教識咗我好多嘢啦，使唔使第時開多集講阿拉伯文？好似講咗好多啊，比起其他語言，講咗好多好多阿拉伯文嘅嘢啊，真係。
以：係
苗：好啦，我哋最後一個語言喇喎。
以：好啦，噉我哋嚟到最後一隻語言啦，噉就係畀個貼士你啦，就係一隻我比較鍾意嘅語言嚟嘅。
苗：你鍾意嘅語言好多喎，估唔到喎。
以：噉……噉喺七千個語言裡面，都減少咗好多嘅。
靳：好似係。
以：大家一齊估下啦。
靳：一聽就覺得好多輔音堆埋一齊。
苗：係啊，好多嗰啲pshzhpsh嗰啲……嗰啲音喎
靳：psh啊嗰啲呢。
苗：呢個都係斯拉夫語，即係slavic語言嘅一個特徵嚟嘅，即係嗰啲咩俄文啊、烏克蘭文啊、保加利亞文啊
靳：全部都係pshpshsphspshspshp噉樣
苗：係
靳：但係呢，好似聽真啲呢，入面呢，啲元音呢，好似都怪怪地㗎喎
苗：係咩？好似有啲熟係咪啊？
靳：有啲熟啊，有啲熟，好似出現過嘅
苗：好似有啲叫做鼻化嘅元音係咪啊？
靳：有啲ɑ̃啊、ɛ̃啊，係嘞。
苗：係嘞，噉呢啲噉樣嘅ɑ̃啊、ɛ̃啊嗰啲音呢，就叫做鼻化元音啦。噉有鼻化元音嘅斯拉夫語呢，以我所知就淨係得波蘭文嘅啫。噉呢個應該係波蘭文啦。
以：冇錯嘞。咁快估到嘅？
苗：係啊。你鍾意吖嘛！
靳：你鍾意波蘭文吖嘛！
以：唔係，噉但係斯拉夫語佢哋共同嘅祖先都有好多呢啲鼻化音嘅，只不過係大部份嘅現代嘅斯拉夫語言都冇咗噉解啫。
苗：係啊
以：波蘭文有
苗：波蘭文就保留咗呢啲噉樣嘅音啦
以：同埋啲附近嘅方言啦，係啊
靳：係啊。噉點解斯拉夫語言噉全部都係啲shshsh啊、kkchch噉樣嘅呢？因為我哋之前，記唔記得我哋喺第一集嗰陣時，其實都有講過、4056;4056;過下呢，其實歐洲好多語言其實都係由一個語系（叫做印歐系）度嚟㗎喎。噉其實如果佢哋祖先一樣嘅話，點解……即係啲德文啊嗰啲啊，就變咗……即係好多都係啲k啊、g啊、d啊、t啊，噉但係去到斯拉夫語言就變晒做shshshkkchchchch噉樣嘅音呢？
以：beatbox
苗：係點解啊？我真係唔知喎
靳：噉樣簡單嚟講啦，噉其實呢，喺印歐語系嗰個共同祖先語言入面呢，噉其實都係冇……即係好少或者冇……冇咁多呢啲叫做chchch嗰啲音嘅。噉但係喺斯拉夫語言入面呢，就出現咗一樣好特別嘅嘢啦，就係因為佢經過咗幾次嘅音變，噉就將呢，呢個祖先語言入面嗰啲k啊、g啊全部變晒做一啲ch啊、zh啊呢啲噉樣嘅音。噉其實仲要係有唔同嘅時間，都有啲唔同嘅位嘅呢啲噉嘅音呢，就變咗做呢啲我哋成日聽到嘅chch嗰啲噉樣嘅音嘅。噉所以呢，就變到而家所有……即斯拉夫語支嘅語言啦，其實都有好多呢啲噉樣嘅音嘅情況出現嘞。
苗：蔣志光了啊！（按：「長知識了」）
以：噉其實呢啲音變唔單只喺歷史上面有啦，而且喺日常生活嘅斯拉夫語言裡面都仲有使用緊嘅。即係譬如話喺……如果你聽俄文嘅話呢，好多lyalyamyapya噉樣啦，即係好似……
靳：有好多耶耶耶耶喺中間
苗：好似有個y喺中間噉囉
靳：好多y
以：係喇，好似有個y喺中間喺度yyyy噉樣講嘢啦，噉其實呢一個就係同一個過程嚟嘅，只不過係一個比較微細啲嘅變化啦。
苗：係啦，我都有個俄羅斯嘅同學呢，噉佢因為喺英國讀過書啦，所以佢嘅口音……所以佢講英文嘅口音都係比較近……即係英格蘭。噉但係呢，佢讀lambda呢個字呢，仍然係會聽到佢係俄……俄國人啦。因為佢成日講lyambda lyambda，噉呢佢個L呢，就係好似後面加咗少少嘢，好似加咗個Y音噉樣，好似lyyyyam lyyyam lyyyyambda噉樣，噉就唔係lambda
以：就係條脷黐咗上去
苗：就好似有少少唔同啦，噉佢就……噉佢嘅口音呢，就表露咗佢母語係俄文（或者其他斯拉夫語言啦）嘅呢個事實啦，因為俄文實在有太多太多呢啲噉樣嘅……噉樣嘅音啦。
以：係啊，我甚至有聽講呢，俄羅斯人呢，佢哋條脷呢，最自然嘅狀態呢，係黐住上面嘅。係因為佢好多唔同嘅輔音呢，都係要條脷頂住上面嚟講，即係lyam噉樣。噉我唔知呢個真定假啦，噉但係我覺得都好make sense囉。
噉至於如果想兩種最常見嘅斯拉夫語言啦，就係俄文同波蘭文啦，噉最突出嘅地方就係俄文有好多呢啲噉嘅lya音啦。第二方面呢，就係波蘭文係保留咗嗰個shch呢個音嘅。噉呢，其實俄文都有一個字母係解shch啦，噉但係呢，其實日常生活啲人呢，都唔講shch㗎嘞，而係佢會夾埋咗，變成一個shhh噉樣嘅音。所以如果你聽到shch呢，噉兩者之間，好有可能係波蘭文嚟㗎嘞。
苗：係囉，或者係嗰啲psh啊，即係p……佢呢，寫就係寫prz，就係一個p加一個zh噉樣，就pshpshpsh，噉樣喺俄文就通常pr，就噉prye prye噉樣嘅音囉。係啊，就聽落去都好唔同囉。
以：噉好啦，今日我哋呢個遊戲就去到呢度告一段落啦。噉唔知（電台主持聲）收音機之前嘅觀眾，又估到幾多呢？噉我哋今日呢個遊戲呢，我都特登cover咗好多唔同語系啊、好多唔同常見或者冇咁常見嘅語言啦，噉希望大家都會對好多唔同嘅語言呢嘅認識會深咗少少啦，下次聽到都可以大概估到，啊，嗰個遊客又唔知講緊咩話呢？噉樣。噉我自己就好鍾意估人哋講咩話嘅，噉希望呢，你哋都聽得開心啦。
噉最後提下大家啦，呢一個podcast呢，喺網上好多唔同嘅平台都可以搵到嘅，包括有YouTube啦、有Apple Podcasts啦、Spotify啊等等，無論你用乜嘢podcast嘅app呢，都請你快快手，去㩒subscribe，噉我哋有新嘅集數嘅時候呢，你就會即刻睇到嘞。同時我亦都會喺我Rhapsody in Lingo嘅呢一個Facebook page啦，或者係Instagram上面，po出嚟嘅，噉如果你有去到跟蹤啦、去到𥄫實我個page嘅話呢，噉都會睇得到嘅。噉都請大家多啲CLS啦，即係去留言啦、like啦、同埋去到share，噉都等你身邊嘅親友呢，可以一齊感受呢一個語言嘅樂趣嘅！同埋各位如果鍾意嘅話呢，亦都可以去畀幾粒星星，噉會幫助到更加多人去去到搵到我哋嘅節目嘅！同埋最後最後最後，好緊要嘅，就係我哋要特別鳴謝Omniglot呢個網站嘅站主Simon Ager啦，佢呢一個網站上面有好多唔同嘅語言啊、每隻語言啊佢嘅文字啊、佢嘅歷史啊等等好多唔同嘅資訊，噉如果你想了解某一隻特別嘅語言呢，你都可以去參考嘅。同埋仲有Wikitongues呢個project，就記錄咗世界上面大大小小嘅語言，噉都好多謝呢兩個網站畀我哋用佢哋嘅錄音，愛嚟到呢個遊戲裡面唔同語言嘅示範啦。
靳：噉我哋下一集再大家一齊絮言狂想嘞！
以：係啊係啊係啊係啊。（苗：哦，OKOK）Wiki講㗎。Wiki講一定啱㗎。
苗：哦，原來係噉。
靳：呢個係咪intro嚟㗎，我想問。
以：係啊，呢個應該係intro啊。
苗：呢個係intro喇。
以：好啦，過咗一兩個禮拜啦，歡迎大家返到嚟聽新一集嘅〈絮言．狂想〉！我係以色列
苗：我係三苗
靳：我係……我係靳尼啊。
苗：你係邊個？
以：你係邊個？
苗：你係邊個？
靳：我係……我唔知啊，我係邊個……
苗：呢個係好……好深嘅哲學問題
靳：啱啊
以：噉我哋上集呢就講咗好多世界上唔同嘅語言啦，噉同埋我哋第一集呢都講咗，啊，譬如英文啊、法文啊，呢啲噉樣嘅語言互相嘅關係。噉呢，我哋由本土外望世界，由世界呢就帶返本土，我哋呢就想睇返我哋自己嘅語言啦，或者附近嘅漢語啊等等呢類型嘅語言呢，裡面嘅借詞呢一個現象。嗱，噉我哋廣東話呢個母語呢，就係一個非常非常之多元嘅語言嚟嘅。即係一嚟啦，我哋就好多譬如係的士、巴士嗰啲大家都知道嘅英文嘅借詞啦，但係同時間呢，現代嘅，尤其是香港人啦，即係我哋因為好鍾意跳出香港或者望向世界啦，所以就好鍾意夾雜咗英文啊等等唔同嘅外來嘅詞語喺我哋嘅廣東話裡面啦，噉但係呢就可能有少少爭拗喇。到底邊一啲詞語係我哋已經借咗入嚟廣東話裡面嘅一部分呢，定係有邊啲詞語係純粹我哋隨意噉樣夾雜咗啲外語喺裡面呢？
苗：呢樣嘢其實又好似有幾個方法去分辨嘅。有一呢就冇乜爭議，係大家都接受咗係廣東話嘅字啦，譬如……譬如你啱啱所講嗰啲的士啊、巴士啊、士多啊呢啲，已經有晒漢字啦，第一。第二呢，佢嘅發音係完全融入咗廣東話成個音韻嘅規則啦。噉呢，因為呢兩個原因呢，所以大家都覺得佢係……即係已經係融入咗廣東話嘅借詞啦。但係有一啲就比較新嘅詞，就可能呢，就未有漢字，或者直頭係同廣東話嘅音韻呢有少少唔對應。但係佢有時嘅意思啊或者文法上啊，已經融入咗嗰個廣東話嗰個語法。譬如如果我係download噉樣。噉呢一個我哋唔會用漢字呢嘅，通常係寫返……串返英文噉樣啦。但係呢，佢嗰個發音都已經係……即係融入咗廣東話噉樣啦。噉呢但係就有啲模稜兩可嘅情況，例如mix噉樣，譬如我將兩樣嘢mix埋噉樣。噉mix呢個ks嗰個音又屬唔屬於係廣東話嘅語音嘅一部份呢？噉有啲人拗就話唔係嘅，有啲人就話其實都可以分析做係㗎喎，噉呢個我就唔係好認識啦，噉所以我都唔深入噉講啦。噉但係呢有啲人就會拗喇，哦唔係喎，嗱，你中英夾雜之嘛，你邊係借詞呢？即係，佢哋覺得借詞就一定要係某一啲某一啲條件啦，有一個好大嘅因素就係佢係咪用漢字寫。通常……通常如果一個借詞係有漢字呢，就普遍母語者會接受佢係借詞多啲嘅。但係如果係download嗰個情況呢，即使佢嘅語音啊或者文法上可以完全融入廣東話嘅語法，譬如你話我download咗喇噉樣、download緊喇，或者直頭可以切咗一半㗎喎，話我down咗啊噉樣又得。（靳：我down咗佢。）係喇，噉正……噉down咗一定唔係……唔係中英夾雜啦嘛，你英文冇得話I downed噉樣𠺢嘛。
以：down咗杯酒。
靳：I downed
苗：呢個係一個廣東話自己創新嘅一個特點嚟𠺢嘛。噉喺呢一個字上面，佢就一定唔係中英夾雜囉。
以：係啊，尤其是呢，譬如喺大學嘅環境裡面啦，佢有好多啲英文字都係用慣咗，就會變咗做我哋嘅廣東話嘅音系啊噉嘅特色嘅。即係好似我哋有present啦、有呢個inaug(uration)啦，之後就grad(uate)咗啦，其實又係好難分辨到底佢算唔算仲係英文嘅一部份呢，定係其實已經係我哋內化咗呢？因為呢個問題咁難有定奪啦，所以我個人自己有個定義嘅，即係譬如話我自己喺我個blog上面寫粵文嘅時候呢，我就會話：如果係完全符合咗廣東話嘅音嘅話呢，噉我就會當係廣東話嘅一部份，我就會寫囉。噉譬如話lunch啦、譬如話「同朕check下」啦（reference to a widely mocked TVB blunder），噉我就會寫出嚟囉。但係其他我就會盡量避免囉。
靳：同埋有好多以前其實即係冇乜用漢字寫嘅詞呢，都會慢慢用返漢字寫嘅，例如話我哋講緊即係冇咁近期嘅就係「𨋢」噉樣啦，因為佢本身就係冇呢隻字嘅，但係之後呢……「車立」呢隻字本身要分開寫嘅，噉但係呢，畀人加咗入去電腦嘅unicode入面呢，之後呢噉都可以打返出嚟喇喎，噉樣。噉係咪就係代表呢個……呢個詞由一個英文詞變咗做一個寫出嚟嘅詞，所以就唔係……即係中英夾雜，變咗借詞呢？噉樣呢個界線真係好模糊。
苗：喺唔同時期借入嚟嘅英文詞呢，都會有時有啲唔同嘅對應規則啦。譬如一啲比較舊嘅詞就通常嗰啲s尾啊，就會加咗個加咗個韻母畀佢啦，譬如嗰啲巴士啊、士多啊呢一啲，佢加咗個「si2」啊、「si6」，即係佢加咗個i音喺後面。噉呢一個係本身英文冇𠺢嘛。噉但係一啲比較近期嘅字呢，就可以冇呢一啲噉樣嘅加上去嘅元音喎。一個可能……可能係香港嘅人普遍英文程度高咗啦，噉可能多啲人識得讀……即係佢最尾有個s字，或者最頭有個s噉樣。佢哋開始識讀啦。一個例子就係mi1si4同埋miss1，噉如果我話有個mi1si4，噉即係一個女嘅老師啦，如果話我miss咗班車噉樣，就係另一個意思啦。但係你唔可以話我mi1si4班車，或者你唔可以話嗰度有個miss噉樣。噉呢啲係……廣東話係兩個唔同嘅字嚟嘅，但係喺英文呢佢就仍然係同音字。噉所以我就覺得呢一個係另一個好好嘅原因啦，就去……去佐證呢兩個字已經融入咗廣東話，佢係變咗借詞，而唔係單係中英夾雜囉。
以：噉其實呢一啲噉樣嘅借詞或者改變呢一個借詞嘅過程呢，就喺好耐之前已經發生喇。所以可能呢其實呢，有好多廣東話，或者甚至係古漢語裡面嘅外來詞呢，係借咗你都唔知㗎喎。譬如講下蜜糖嗰個蜜字啦。你可能以為佢本身就係一個嚟自中文嘅字啦，但係唔講唔知喎，其實係……個語源呢，就係喺呢一個印歐語系裡面度嚟嘅。噉就係相當於現代英文嘅mead呢一個字嘞，或者北歐裡面嘅mjöd噉樣啦，噉就係一種嚟自蜜糖嘅酒啦。噉呢，好有趣，佢係從呢一個印歐嗰個語源開始啦，就去咗呢一個吐火羅文B，就大概係喺印歐語系最東最東嗰……啄啄嗰個位啦，噉就係相當於係喺中原嘅西邊喇。噉然之後呢，就進入咗呢一個大概古漢語左右嘅時間啦，噉之後後來就創咗呢一個蜜糖「蜜」字畀佢嘞。噉就成為咗我哋語言嘅一部份。
靳：同埋……同埋其實吐火羅文呢，我……即係我哋之後睇返啦，吐火羅文呢，其實除咗呢個蜜字之外呢，都有其他嘅語言呢，借咗返嚟。噉就即係好似有一啲又係我哋唔知係借詞嘅字啦，真係我哋用得好多嘅，例如話獅子個「獅」字啊，噉樣。噉其實都係即係由一啲我哋叫做……即係古代喺中亞嘅語言度借返嚟，噉有好多喺西域啊，或者喺中亞嘅語言，都會有一種共通嘅詞啦。噉當然而家……即係查返返去，其實直接係由邊隻文度借返嚟，其實有時已經無從稽考喇。噉但係我……我哋講緊有好多呢啲詞語，其實都係喺古代入面係一啲借詞嚟嘅，而喺依家就變咗一啲……我哋覺得呢，係咪本身已經……中文已經有嘅詞呢？噉樣。
以：噉同埋有好多都係啲嚟自所謂西域嘅詞語啦，噉因為佢哋係多音節詞啦，噉去到中文裡面呢，就嘗試為佢創一啲新嘅詞語嘅時候呢，就會……首先呢，就會用啲相同部首嘅字啦，同埋其次就會將佢變成一啲……譬如話押韻啊等等，即係兩個字之間有多啲共通點嘅一個雙音節詞啦。譬如話我哋而家講駱駝啦，就係嚟自匈奴嘅dada，或者我哋講琵琶啦，不論係木字邊（枇杷）定係兩個玉字嘅琵琶啦，都係呢啲噉樣嘅來頭嘅。噉我哋就叫做連綿詞啦。噉當然，中文裡面嘅連綿詞呢，就好多種，就唔係一定全部都係借返嚟嘅。噉但係呢，有好多呢啲地方嘅詞語，都會出現咗噉樣嘅現象。
苗：噉除咗借詞之外呢，仲有一啲漢語語源、但係唔係借詞嘅連綿詞啦，通常佢哋嘅特點呢，就係一係雙聲啦（即係話佢嘅聲母係一樣啦）或者疊韻（就係佢嘅韻母係一樣嘅）。噉點解呢啲會出現呢？其中一個原因就係因為喺上古漢語，佢哋係一個音節，但係呢佢哋嗰個聲母呢，其實係複輔音嚟嘅（即係有幾個輔音啦，有幾個consonant啦）。例如呢，個「命令」嗰個「命」字呢，其中一個上古漢語嘅擬構係mrengs，噉係mr開頭嘅。噉就係可能因為噉啦，佢慢慢呢就開始變咗做兩個音節，噉就變咗做「命令」啦。所以呢，呢兩個字之間呢，嗰個意思其實差唔多，因為佢本身就係一個字囉。噉如果想睇其他例子呢，就可以睇下show notes裡面有一個連綿詞嘅列表嘅。
以：噉連綿詞呢個現象呢，就係會兩個字之間冇獨立嘅意思啦，譬如話睇返啱啱講嘅琵琶啦，即係你唔會抽個「琵」字、或者抽個「琶」字出嚟呢，有自己嘅意思嘅。噉我哋用返呢一個現代睇返轉頭嘅角度，去睇下其他類似噉樣嘅借詞啦，返返主題上面喇。噉呢，你唔知唔知菠蘿係點嚟㗎呢？呢個名原來係好神奇㗎。
苗：菠蘿？（靳：菠蘿……）唔知喎。
以：呢一個字呢，就係原本叫做菠蘿蜜嘅。噉係嚟自咩呢？就係梵文裡面嗰個paramita啦（我唔識發啦）。
苗：嗰個《波羅蜜多心經》嗰個。
靳：係囉，波羅。
以：係喇，「般若波羅」嗰個波羅。
苗：哦，下？真係有關㗎？
以：噉就係有啲……佛教裡面，有啲類似圓滿嘅意思啦。噉之後呢，就原來喺梵文裡面呢，就借咗兩個好似嘅詞語入去漢語裡面，就分別就係「波羅蜜」啦，同埋「波那娑」。噉之後呢，講漢語嘅人呢，就溝亂咗呢兩個詞語嘞。噉「波那娑」本來就係一種類似菠蘿嘅生果啦，就係好似大樹菠蘿嚟嘅。噉之後就以為呢，「波羅蜜」係大樹菠蘿，即係或者菠蘿嗰個意思啦，噉然之後呢，我哋就後來就睇返「菠蘿蜜」三個字呢，見到個「蜜」字，哦，就以為「蜜」就代表佢係水果嘅意思，所以就唔需要個「蜜」字嘞，噉就變咗而家嘅「菠蘿」嘞。所以好得意嘅，全世界好多地方都係叫ananas㗎，但係唯獨係漢語族語言裡面呢，有個咁繁複嘅一個語源啦，所以就變咗而家嘅菠蘿。
靳：係嘞。
苗：哦……
靳：噉其實好似喺台灣嗰度，大樹菠蘿都仲係叫做「菠蘿蜜」嘅。係喇。噉我哋其實一開始講咗「蜜」啦，噉又「菠蘿」啦，其實我哋都唔知係一啲……即係借詞嚟㗎喎。噉其實仲有一啲呢，我哋覺得係好……應該好抽象啊，一啲應該本身都係……即係中文詞嘅字。噉佢哋的確係中文字嚟嘅，噉但係呢，係一啲比較現代嘅時候呢借返嚟嘅詞。我哋講緊而家用好多好多抽象嘅詞呢，其實某程度上都係一啲借詞嚟嘅。我哋講緊就係話「中華人民共和國」嘞，呢個國號嘅名啦。嗱，中華就中華啦，噉人民同共和呢，其實呢，都係由邊度借返嚟呢？其實人民同埋共和都係借詞嚟嘅。呢啲叫做和製漢語嚟嘅。總之呢啲詞呢，其實呢，都係日本人整出嚟，然後呢，中文再借返過去，係嘞。噉樣事源呢，就係因為喺……即係我哋講緊十八、十九世紀嗰陣時啦，噉樣就開始有好多……即係一啲西方嘅哲學啊、或者係一啲科學嘅詞呢，噉就需要譯做東亞嘅語言啦。噉其實……即係我哋講緊即係同亞好多地方，即係例如日本啊，噉首先接觸下呢啲……呢啲噉樣嘅概念噉樣嘅。噉佢哋就需要一啲……即係詞語啦，去譯呢啲概念啦，例如話……即係乜嘢……究竟乜嘢係一個republic啊，你點樣譯做本土嘅詞語啊，或者係咩係revolution啊，乜嘢係science啊，呢啲全部都要譯㗎喎，噉但係本身又好似冇一個……一個詞呢，真係可以譯到……譯到入去啦，噉樣。噉所以就要作啲新嘅詞出嚟嘞。噉其實日本人呢，佢哋……嗰陣時就因為……即係喺歷史上高深深噉樣受到呢個漢字文化影響啦，噉其實佢哋都……即係嘗試去引經據典啦，噉樣去搵返一啲對應嘅詞出嚟啦。噉當然喺唔同地方好多唔同譯法嘅，噉但係就呢，因為喺好早嘅時候，日本……即係已經整咗一套譯呢啲概念嘅詞出嚟，噉其實就……我哋講緊有好多我哋平時用嗰啲「人民」啦、「共和」啊、「革命」啊、「科學」啊、「化學」啊，呢啲詞其實都係由日文……即係日本人整先嘅，係嘞。噉當然，係咪嗰陣時中國冇人嘗試去譯呢啲詞呢？其實係有嘅。我哋有……即係嚴復啦，嚴復可能大家有……有時有聽過噉樣啦。噉佢就有……都想將呢啲詞譯做中文噉樣，噉佢有一套自己唔同嘅譯法嘅，噉例如話佢會將我哋講嘅「社會」……「社會」都係……即係和製嘅漢語嚟嘅，噉但係佢嗰陣時呢，就譯做一個「群」字噉樣。噉但係當然，即係去到大家……人用嘅時候呢，大家就選擇咗去用呢啲和製嘅詞。噉其實呢啲和製嘅詞就慢慢進入咗我哋現代嘅中文入面喇。
以：係啊，所以你睇呢一啲詞語呢，你望落去啲字砌埋都好似好make sense喎，都係呢個意思加呢個意思就係呢一個意思啦，噉你用中文嘅角度睇就完全係合理嘅。噉但係其實就係因為係首先啲字呢，就借咗去日本，之後日本再將啲字打散，重新砌個新嘅詞語出嚟，再借返入中文，就變成而家呢個意思嘞。即係就算係「取消」呢一個字呢，都係喺日本度嚟。佢都係一個取字、一個消字，砌埋一個詞語，之後我哋就抌咗啲多餘嘅……嘅假名佢啦，就變咗做而家我哋講……日常生活裡面用嘅「取消」嘞。噉當然呢一啲都係好耐之前借入嚟中文嘅詞語啦，噉所以大家都可能唔記得咗係日文嚟㗎嘞。噉但係呢，有好多現代借入嚟，尤其是香港粵語嘅詞語啦，噉大家都會好清楚，哦，呢一個就係有「日本味」嘅一個詞語嚟嘞。即係譬如話大家都好熟識嘅「料理」啦，噉本來日文裡面就係好簡單係菜式噉樣嘅意思，噉但係去到……即係可能經過係嗰啲日本餐廳嚟到香港啦，就會變咗係日文菜嘅意思嘞。噉就係加咗個日本味落去啦。譬如仲有日文裡面簡單嘅「写真」呢一個字啦，噉佢本身就係相，一張相嘅意思嘞。噉但係又係嚟到香港之後呢，就加咗一浸同日本有少少關係嘅特別意思上去嘞。（註：「寫真集」喺香港係性感相片集）
靳：OK。
苗：呢個係合家歡節目嚟嘅。
以：噉……噉我就唔講女優嘞。係嘞。
苗：女優……係
以：但係女優喺日文都係「演員」嘅意思之嘛，女演員。係嘞。（苗：女演員）係嘞。絕對係咁簡單嘅意思，即係冇加到任何額外嘅意思上去（註：「女優」喺香港普遍指AV女優，即成人影片女演員）
靳：係啊。即係真係好得意嘅，我哋講緊有好多……有好多詞，其實好似乒乓球噉樣啦，噉首先由……即係一啲……即係古代或者傳統……傳統上高嘅中文啦，噉樣佢借咗去日本呢，就變咗啲新嘅意思，噉跟住呢，然後我哋就借返嚟，好多時候都係噉樣嘅。
苗：係嘞。噉啱啱就講到好多借詞呢，都係直接……即係好似日文嚟嗰啲和製漢語啦，都係直接攞嗰個漢字，攞過嚟，再去用我哋嘅讀音去讀返出嚟啦。噉但係呢，有一啲比較罕見嘅呢，就係直接喺呢啲漢字文化圈嘅語言（即係嗰啲唔同嘅漢語啊、日文啊、漢文等等），去直接借佢個音，我哋就再用其他字呢，去寫返嗰啲音出嚟啦。例如近呢幾年嘅「鳩嗚」啊、或者日文嘅「奸爸爹」啊，噉呢一啲……噉呢，呢兩個例子呢，都係直接攞佢個讀音啦，再用我哋嘅……廣東話嘅音呢，再去寫返一啲字畀佢啦，安返畀佢啦，噉就唔係……即係如果「購物」嗰個字係本身有漢字嘅，我哋唔用，噉當然冇漢字嗰啲呢，我哋就重新去安一啲字畀佢啦，噉就係純粹係借音嘅啫。就好似同嗰啲……啱啱嗰啲和製漢語呢，就有啲唔同嘅。
以：所以好有趣嘅，因為世界上絕大部份嘅語言呢，逢親借啲外來詞呢，都係淨係攞個音。因為佢哋本身文字就係一個拼音嘅文字啦，所以佢哋就會攞個外來嘅詞語，就可能將佢改少少，符合返自己語言嘅音系啦，噉就借咗入嚟㗎嘞。譬如最簡單嘅例子就係英文information噉樣啦，即係攞咗法文、嚟自拉丁文嗰個語源，就變成咗英文嘅讀音，就係借咗㗎嘞。噉呢個係絕大部份語言都係噉做，但係唯獨係漢字文化圈先會有呢個咁特別嘅玩法嘅。所以就算係人名啦，日文、韓文裡面嘅人名啦，我哋都可以攞佢嘅漢字，之後去用我哋廣東話嘅讀音讀出嚟嘅。可能西人睇嚟會覺得係匪夷所思嘅。
苗：係啦，啱啱嗰一啲例子呢，都淨係借音嘅啫。噉但係有啲好聰明嘅翻譯呢，就佢就借音得嚟呢，佢揀嘅漢字都係同嗰個……本身個字嘅意思好有關係嘅。譬如譯一啲品牌啊、或者樂隊嘅名啊，例如的確涼（Dacron）、寶礦力（Pocari Sweat）、披頭四（Beatles）呢一啲呢，都係……其實真係一啲好聰明嘅翻譯囉。（以：披頭四多咗個、少咗個就慘喇。）佢揀嘅翻譯，同佢嗰個原文嘅音近不特止，佢嗰啲漢字呢，都係同原本嗰樣嘢好有意思嘅，都係一啲要好花心思先至諗到嘅嘢啦。但係呢，就唔係全部都係名嚟㗎喎。有一啲普通嘅生字啊，例如黑客啊、引擎啊、萬維網啊、撲熱息痛啊（即係呢個必理痛啦）、納粹啊、甚至我哋第一集講過嘅迷思呢，都係一啲音義對應翻譯嘅例子嚟嘅。噉佢哋都好聰明啦，即係啲人都花心思噉樣去諗啦，噉樣但係通常呢啲都係喺普通話度嚟嘅，噉所以可能廣東話讀出嚟，譬如黑客啊，噉就同hacker好似冇乜……（以：係囉，黑客一個字都夠啦。）係囉，好似冇乜……冇乜關係噉樣，係咪啊。但係……但係其實佢哋都係比較有心思嘅。
靳：即係你平時都唔會諗……係囉，你唔會諗「引擎」係一個……係一個借詞噉樣𠺢嘛，即係由engine嚟嘅，原來係。
以：哦。
苗：係啊。可能唔用普通話諗嘢囉，噉就唔會……唔會get到囉。
以：係咪衰呢？做咩唔用普通話諗嘢啫！
苗：做咩唔用普通話諗嘢啊！
靳：以用普通話諗嘢啊，係喇。我哋啱啱講緊嗰啲日文嘅和製漢語，其實就係用……以前啲漢語啊，真係去意譯一啲……即係我哋講緊西方嘅新嘅詞語噉樣。噉但係我……講緊日文呢，其實都有一啲……有好多我哋叫做……即係意義對應嘅翻譯，或者……或者phono-semantic matching啦，噉最常見其實就有「俱樂部」呢個字啦。因為俱樂部本身呢，就係由英文嘅club度嚟啦，噉club噉就日文變咗クラブ，係嘞。噉但係因為日文呢，噉就……我哋講緊一個音呢，其實有好多唔同嘅漢字可以寫到出嚟嘅，因為我哋講緊日文嗰個音係好簡單啦，噉其實就有好多漢……漢字呢，本身喺漢語入面係唔同音，去到日文都會變成相同嘅音。噉所以一個相同嘅音節呢，其實日文係可以有好多好多唔同嘅選擇嘅。噉所以佢就可以拗到呢個「俱樂部」，係嘞，即係「大家都一齊咁開心嘅地方」噉樣嘅意思，噉就譯做club呢個詞。噉然後呢，就再借返嚟漢語，噉所以我哋就有「俱樂部」呢個詞嘞。
以：mm-hmm。甚至有好……啲詞語可以係混合咗以上幾種嘅借法啦、譯法啦。噉就會變咗一啲類似半音半義嘅現象，即係譬如話呢，可能大家都好熟識嘅《寵物小精靈》啦，即係「車厘龜」啊，嗰啲呢，就係佢係譯咗個日文名啦，然之後再加埋個意思喺度，噉就講畀你知係咩嚟嘅。噉或者日常生活少少呢，就有呢個「普羅大眾」啦，係嚟自呢個proletariat嘅。係嘞。噉當然佢「普羅」嗰一part呢，都有少少涵括咗「大眾」嗰個意思啦，噉但係加埋「大眾」喺後面呢，就令到佢個意思更加清楚喇。
噉講到呢度啦，就好多呢一啲混合咗音同埋義嘅譯法啦。噉但係如果淨係譯個意思嘅話，噉會點樣呢？噉原來呢樣嘢呢，就係喺中文裡面呢，非常非常之普遍嘅，噉但係喺外國嘅語言裡面呢，就會比較少見啲啦，噉我哋就叫佢做calque啦，就叫借譯嘞。噉其實好多時候呢，當你學一種外語嘅時候呢，講嘅嘢呢，有一半都係借譯㗎嘞。好多時候就想將自己母語裡面嘅講法，就直接譯做外語講出嚟啦，噉但係如果我哋睇返中文呢，就好多詞語啦，譬如話「超人」啦，噉「超人」可以有兩個意思，可以係日本或者美國嗰啲角色超人啦，又可以係哲學裡面嘅Übermensch啦，都係一樣係攞嗰兩個意思，一個就係「超過」，之後就係「人」嘅意思，就變成「超人」喇。
苗：係囉，仲有嗰啲咩雞尾酒啊……呢啲都係直譯囉，其實可以叫做。
靳：直譯係……即係本身佢嗰個意思……其實即係拆開佢係唔會即刻諗到嗰個意思係啲咩，但係因為佢本身借嗰個語言佢係噉樣去表達一個詞語，噉就直接借咗佢表達呢個詞語嘅方法入嚟噉樣。噉但係就個音就唔似噉樣囉。
苗：英文裡面呢……即係「借譯」，或者「直譯」，叫做calque啦，而「借詞」叫loanword啦。但係英文裡面呢，loanword其實係一個calque嚟㗎，係……係借咗德文嗰個……嗰個字啦，噉而呢個calque其實係一個loanword嚟嘅。係由法文……係嘞。噉樣calque係由法文借過嚟嘅借詞喇。噉所以calque係一個loanword，而loanword係一個calque嚟嘅。
以：好正啊。噉但係呢，除咗中文會借入好多呢啲噉嘅calque、呢啲借譯或者意譯嘅詞語啦，噉其實都有少部份呢，係會借咗出去嘅。嗱，譬如我哋啱啱講完「中華人民共和國」啦，而家睇下brainwashing呢一個詞。即係係……好有趣，即係你感覺英文都好make sense啦，可能太過make sense添。點解呢？就係因為佢係嚟自「洗腦」嘅。就係中文裡面創出嚟嘅一個詞語啦，去代表，㗧，清洗腦袋嘅意思啦，非常之純潔、乾淨嘅一樣嘢。係嘞。噉之後就畀西方就借咗去變成而家嘅brainwashing啦。所以你聽起嚟呢，佢個字面意思啦，可能比起一般嘅英文詞語係明顯好多嘅，就係因為佢係同中文係有直接噉嘅意思嘅關係。
靳：好啦。
苗：係啦，噉除咗呢個口語嘅借譯啦，一啲手語呢，其實都有好多好多呢一啲噉樣嘅直譯啊、借譯。例如香港手語就……好似應該第二集都有講過啦，就有好多嘅地名啊、人名啊，都係由呢個廣東話或者中文呢，去直接噉樣譯出嚟嘅。例如馬鞍山啦，噉就係「馬」同埋「山」。好多人名，譬如林鄭月娥呢，就係「樹」同埋「月」噉樣，即係佢抽兩個字出嚟，噉就再直譯噉樣。噉就係嗰一個手語裡面嗰一個字囉。噉所以因為手語係冇讀音㗎啦、冇聲㗎啦，噉所以就冇得音譯啊，亦都冇得音義對譯，噉就唯有有呢啲噉樣嘅借譯囉。或者最……或者再容易啲嘅方法就係直接串個英文字出嚟。香港手語都有少量嘅呢啲情況，噉但係呢，其他英語國家嘅手語啊，例如美國啊、英國嘅手語呢，就好多好多呢啲噉樣嘅情況。
靳：我哋啱啱講到借詞啦、借譯啦呢啲現象啦，噉其實會唔會特別有一啲地方，佢哋真係啲文化本身講緊唔同嘅語言，其實可能啲語言係冇關嘅，噉但係可能啲文化交流真係好密切，而令到佢哋有好多借詞呢、借譯呢？噉樣。噉其實喺呢個世界上有好多唔同嘅地方都有呢啲現象㗎，我哋講緊係……即係無論係東南亞啦，無論係印度啦，無論係講緊喺歐洲好多唔同地方都會有啲噉嘅情況。噉但係呢個情……情況會唔會有名嘅呢？其實係有名嘅。而且佢仲有一個好有型嘅德文名，叫做Sprachbund啦。呢個詞呢，其實呢，就冇一個正式英文嘅譯法，英文都係叫做Sprachbund㗎啫。噉但係中文呢，就譯成一個好有型嘅名嘅，即係好似英雄聯盟噉樣，就叫做語言聯盟喇。係嘞。
苗：咦，呢個都係一個calque嚟㗎喎。（以：係啊）
靳：係啊，呢個係一個calque嚟㗎。係喇。
以：英文就loanword囉。
苗：直譯……係啊英文係loanword囉。
靳：英文係loanword，但係中文係calque嚟㗎。係喇。噉就係我哋講緊係一啲冇衝……冇親屬關係，或者親屬關係好遠嘅語言呢，噉就互相借咗好多唔同嘅嘢。好典型嘅例子啦，可能大家未必好熟識嘅，就係講緊喺巴爾幹半島上嘅語言嚟。因為我哋普通……就喺香港人嘅認知入面啦，噉就巴爾幹有（以：一戰）好多唔同民族啦，以前就覺得巴爾幹半島好亂啦，噉但係其實而……其實都唔係嘅。我哋講緊而家，即係巴爾幹半島呢，都係……本身係一個好多唔同文化、好多唔同語言聚集嘅地方。噉就例如話……即係有阿爾巴尼亞文啊、希臘文啊、羅馬尼亞文、保加利亞文啊呢啲，噉其實佢哋本身……即係最後都係同源嘅，講緊係印……印歐語系嘅語言。噉但係呢，佢哋其實喺印歐語系嘅唔同語支度出嚟嘅。噉其實佢哋真係……嗰個親戚關係係去到好遠好遠㗎嘞。噉但係有好多嘢呢，係純粹由佢個親戚關係度解釋唔到嘅。例如話，去講一啲說話嘅時候呢，佢哋講嘅方法呢，都係好相似嘅。例如話，即係佢哋講……即係生日快樂嘞呢個phrase啦，噉樣就通常都係講呢個「生日快樂」噉就「happy birthday」噉樣啦，噉但係佢哋呢個巴爾幹半島好多唔同嘅語言呢，其實都係會用……即係「好多年」，即係好多年好多年……即係呢個意思嘅詞嚟講生日快樂呢個意思嘅。噉即係一個人生日嘅時候，你會祝佢：「嗯，噉你就會有好多年喇。」噉樣即係有啲……有啲唔知係咪祝你長壽嘅意思嘞。
苗：年年都有今日。
靳：可能……都有今日。（以：係嘞。）噉就有啲衰喇。（以：點解有啲衰？）噉但係結果就佢哋講法呢，其實都好相似啦，噉但係唔同……自己唔同嘅語言嚟講好似同一個意思噉樣啦。噉另外佢哋都有好多係歷史遺留嘅借詞啊，例如就係話……因為好多我哋講緊係巴爾幹半島啦……嘅國家，其實都畀鄂圖曼帝國統治過啦，噉所以呢，佢哋會有一啲由土耳其文嚟嘅借詞啦，我哋就係……例如就係「顏色」呢個詞啦。
苗：屎！唔係……梳。
以：下……咩話？
苗：呢個泰文。
靳：唔係屎……
苗：泰文，梳。
靳：噉所以我哋講緊有好多呢啲地方嘅……例如講「顏色」呢個詞，顏色都係一個好……好常見……即係……嘅詞嚟嘅，噉但係佢哋好多都借咗本身土耳其文boya呢個字啦。係嘞，我唔識讀土耳其文啦。噉但係係呢個字噉樣。
以：佢之所以有咁多咁多嘅借詞，就係因為佢哋嗰個區域，因為佢哋歷史嘅淵源裡面呢，就成日都圍內好多融合啊、交流嘅情況出現啦，噉所以呢……嗱，雖然我一般嚟講呢，借詞多數係借啲冇咁常見嘅詞，先會喺外語度攞返嚟嘅，多數一個語言裡面最核心嘅詞語呢，就唔會攞人哋嘅字嘅。但係正如靳尼講噉樣啦，連「顏色」呢個咁基本嘅詞語呢，都可以喺成個區域裡面呢，佢哋大家用同一個詞語嘅。噉甚至呢，喺詞語以下，更深嘅一層，仲有咩可以借呢？就連佢嘅文法，都大家share咗嘞。即係好似我哋第一集提過嘅變格呢個概念啦，噉一般嚟講，印歐語系，尤其是係斯拉夫，即係保加利亞語嗰啲斯拉夫語言呢，就好複雜嘅，啲變格法，可以六、七咁多變格嘅。噉但係去到呢個巴爾幹半島裡面嗰堆語言呢，就全部都大量簡化咗，係不約而同噉樣得返兩、三個噉樣嘅變格啦。仲有一樣嘢就係更加得意嘅，就係佢哋嘅定冠詞啦，即係好似英文裡面嘅the嗰個意思啦，又係不約而同噉樣呢，就將佢擺咗喺一個名詞嘅後面，黐上去噉樣嘅。噉呢一個現象呢，喺……除咗北歐之外啦，都係好少見嘅。但係呢，呢幾個語言呢，都係……雖然佢哋係唔同語支啦，但係佢哋都一樣噉樣用咗呢一個噉樣嘅語法。
靳：我哋講得近啲啦，即係其實？巴爾幹半島噉樣……噉其實我哋講緊近啲喺東南亞入面呢，都有好多語言聯盟嘅特徵嘅。噉唔知大家有冇發覺啦，其實我哋上一次呢，就聽咗一啲唔同嘅語言、我哋去估唔同嘅語言啦，我哋都講咗就係話我哋聽咗泰文啦、聽咗越南文啦（劇透啦）呢兩個唔同嘅語言啦，噉都係話其實唔係同漢語有關……即係唔係同漢語有親屬關係嘅語言嚟嘅，噉但係好似同漢語一樣呢，呢啲泰文同埋越南文呢，其實都有聲調㗎喎。噉同埋佢哋講啲……即係字呢，其實都傾向就係話，哦，得……得一個音節、兩個音節，就唔似一啲歐洲語言呢，其實有好多好多個音節就係一個詞噉樣啦。噉其實呢樣嘢呢，都係一個語言……語言聯盟嘅象徵（*特徵）嚟嘅。我哋講緊就係話越南文、泰文、同埋漢語，真係完全冇親屬關係，噉但係真係喺歷史入面呢，越南文同埋漢語呢啲其實都係本身由一啲冇聲調嘅語言，衍生咗一啲聲調出嚟，而且就不約而同噉樣就由……由零個聲調變成三個聲調，三個聲調再分裂做六個聲調出嚟噉樣。呢個過程呢，都係不約而同噉樣發生咗嘅。呢個又係一個好神奇嘅語言聯盟嘅一個情況。係嘞。噉所以我哋講緊就係話即係啲人住得埋，就算講唔同語言呢，佢哋好似講出嚟……無論係個聲啦，無論係佢啲用詞啦，好似都會不約而同噉樣變成好似同對方差唔多樣噉樣，就算聽唔明人哋講乜嘢都好。呢個又係一個好有趣嘅地方嚟嘅。
以：係啊，的確好神奇啊。所以呢，其實呢一個漢字文化圈呢，都算係一個Sprachbund，即係一個語言聯盟嚟㗎喎。只不過呢，就可能喺學術界就冇嗰個巴爾幹嘅語言聯盟咁出名啫。噉最後呢，就畀大家一個問題去思考下嘞。噉大家日常講廣東話嘅時候，到底有邊啲字係外來嘅呢？又會唔會有啲字你用緊，係外來語，都唔知道呢？你就可以去留意下、知道下嘞。噉呢，好多謝大家收聽呢一集嘅〈絮言．狂想〉啦，噉記住呢，我哋係喺各大嘅podcast平台啦，包括Apple啊、Google啊、Spotify啊，都可以搵得到嘅，噉同埋我哋亦都會將每一集擺喺我哋嘅YouTube channel上面，噉可以去聽到。噉無論你用邊一個平台收聽呢，都記得CLS啦！就係畀多啲comment啊、like啊、多啲分享啊，同埋記住subscribe啦，同埋如果可以嘅話，都最好可以畀啲靚靚嘅星星我哋啦！
靳：噉我哋下次再隨緣狂想嘞！（？）
靳：可能係啲比較老嘅人啦，或者係一啲比較……即係少數族裔嘅人啦，噉佢哋會講一啲語言，噉所以嗰度啲……
苗：比較少數族裔嘅人
以：比較少數族裔
靳：比較少數嘅……
苗：阿生，你有少少少數族裔喎！
靳：好勁啊，啲delay
苗：係啊好勁
以：係啊好……好勁啊
苗：大家都好勁，啲delay
以：大家都好勁
苗：因為大家都喺三個唔同嘅時區，所以就好遠，係啊
以：係，隔咗幾多里啊？
靳：十萬八千里
以：sor囉，講慣里啦
苗：so many Lees
以：英里
苗：英里？哦，你呢個殖民主義
以：係喇，就話說呢，我呢，以色列呢，就而家去到波蘭啦，就喺度幾日噉樣，係喇。所以我而家去（變）咗做GMT+1喇。噉當然三苗你就仲係喺……
苗：我……我唔鍾意GMT㗎。呢個太過英格蘭本位喇。
以：UTC係咪啊？
三、靳：UTC，係嘞
以：好囉
苗：宇宙中心㗎，UTC
以：噉我哋梗係英格蘭中心
苗：universal吖嘛
以：噉個個都係宇宙中心㗎啦，係咪？
靳：唔再係Greenwich係中心嘞
苗：係啊
以：Greenwich都係最中心
靳：都係，都仲係世界中心
以：嗱，因為之前我哋就好似……嗱，大家嘅作息時間都唔同啦，但係而家就變咗真係，真係唔同時區喇，就隔開咗，所以可能啲網絡就喺度棘下棘下噉樣走嚟走去。
苗：係啊，所以剪呢個podcast都好大……好大挑戰性，係咪啊？
以：唔知要剪幾耐
苗：又有啲delay啊、又呢樣嗰樣
以：係啦，同埋咁耐冇錄都好似唔係好習慣點樣做啊。都……其實話時話都成個月喇，已經，自從第四集以嚟。
靳：係啊，大家都忙緊啲嘢。
以：係啊。係啊，你感覺上似係冇幾耐之前嘅事啦，但係……
苗：係囉，我以為上一集係十二月頭，跟住點知原來係十……十一月中
以：唔係啊，你睇返嗰個publish嘅時間係11月18號，好似
苗：咁耐？成個月喇喎，即係。今日係12月17。
以：就嚟聖誕喇，係啊。
苗：係啊。
以：係啦，噉大家呢排忙緊乜嘢啊？
靳：做緊嘢啦，係啦。
苗：冇啊，啱啱……啱啱完sem。所以之前就比較多嘢做啦，係啊。
以：哦，其實三苗你係讀緊乜嘢啊，呢排？
苗：哦。噉我而家呢，就讀緊一個master，噉佢就叫做speech and language processing。噉佢就係一啲語言同埋computer science加埋嘅嘢囉，你當。噉佢就好多關於自然語言處理natural language processing嘅嘢啦，點樣用一啲電腦嘅方法去解決一啲語言嘅問題囉。即係譬如話，哦，Siri噉樣。Siri就係一個自然語言處理嘅一個例子啦，噉我攞咩Google Translate啊……
以：Siri有冇應你啊？
苗：Siri……Siri佢而家冇喎。佢要用英文講佢先應我。唔係成日都會突然間彈咗出嚟㗎。係囉即係呢啲……呢啲噉樣嘅嘢囉。所以都好多嘢做，之前。而家……而家就冇晒嘞。
以：我見你都好似寫好多program噉樣，寫到成個IT狗
苗：寫program……係啊，其實讀呢啲做IT狗㗎咋喎，真係……噉當然，即係香……香港就講到好似好慘噉，噉其實即係喺香港出面，噉engineer呢樣嘢都……
以：你嘅出路好光明
苗：唔可以話光明啦，即係起碼尊重都多啲囉。即係唔好講光唔光明，唔係IT狗前IT狗噉樣，真係……即係話就話講笑，噉但係都幾慘㗎，真嘅IT人
靳：都幾hurt㗎，呢個
以：其實「IT狗」有幾可會係……係認真係insult嚟㗎呢？
苗：不過冇嘅，通常係自稱囉
以：自嘲
苗：都係嘅。但係你內化咗嗰個……嗰個貶義囉，即係少少貶義啦（靳：係啊）都會自己內化咗
以：都會係。噉係咪你嚟緊就可以去Google Translate嗰度（苗：吓？）幫手拯救世界㗎喇？
苗：嘩，唔好玩啦，呢個……Google Translate唔到我搞啦，係咪先。廣東話搞咗幾年都未搞到
以：噉又係。咪啱囉？噉咪要你去搞囉，冇錯
靳：或者整一個新嘅service出嚟。（苗：新嘅goo……）整一嚿新嘅嘢出嚟
苗：整個Google出嚟
靳：整個新嘅Google出嚟
苗：整個新嘅Google出嚟
靳：叫三gle
以：其實佢係咪……係咪冇資源定咩，所以先完全冇做到嗰啲廣東話嘅嘢
苗：其實我都唔知喎，真係……即係佢嗰個Google Translate，佢一路就話，啊，要啲人……即係要啲人翻譯啲句子吖嘛。都搞咗好多年喇喎，好似。都唔知搞成點。冇乜留意。
以：我記得早幾年有去contribute嘅，但係之後就好似冇咗呢樣嘢玩
靳：係成個function摺咗定係點
苗：係啊，即係講好耐囉。應該有嘅，應該仲有嘅，我估
以：你就去google嗰度pitch返啦，嗱，同佢講，我係呢一個CS加語言嘅專才，之後就可以幫你用最低成本完成呢一個……呢個task，係嘞。哈，變咗contract添
苗：Google ……
以：因為而家啲自動翻譯越嚟越勁吖嘛，好似我噚日就見到唔知邊度有呢一個可以幫你翻譯語言嘅口罩囉。好似日本嘅
靳：係好……好似咩唔知可以翻譯咩六種定八種語言噉樣𠺢嘛
以：即係呢個時代嚟講，真係好適合囉。噉當然日本本身都成日戴口罩啦，但係我唔知呢個全世界戴口罩嘅trend會去到幾時，如果可以幫手翻譯都幾方便。尤其是我而家喺外地啦，係咪？
苗：起碼會令到呢樣嘢正常囉，正常化咗呢樣……戴口罩呢件事。係。即係起碼之前……我而家住呢度之前都好少人戴口罩，但係之前再有一排嚴重咗，就開始多人戴。
靳：係啦。因為啱……因為啱啱疫情開始嗰陣時，其實就即係大家都見到有一啲好大嘅文化差異嘅嘢，就係真係喺東亞嘅人入面呢，對戴口罩嘅接受程度其實係高過……即係我諗講緊歐洲啊、或者係即係美洲嘅人多好多噉樣。
苗：都真係爭好遠。我覺得我以前呢，係有個錯誤嘅諗法，就係我覺得點解西方國家咁多嘅人都唔願意戴，或者冇呢個習慣？我以前以為係因為佢哋未經歷過好似沙士、或者韓國之前有個MERS，即係嗰一啲噉樣嘅疫症啦。但係原來唔係㗎喎，頂，即係原來一個噉樣嘅全世界都有疫情嘅時候，佢都係唔戴㗎喎。即係啲人都係覺得係侵犯佢個人自由啊，呢樣樣（？）啊，仲要走出嚟示威囉。即係呢個真係好笑嘅，呢個。
以：係啊。我覺得係……其實係個文化上面，西方可能係比較會肯去到冒險嘅，即係譬如take risk噉樣嘅，覺得中下都冇乜所謂啦。噉但係我哋呢邊嘅文化可能就係安全至上啦，即係寧願……寧願做過龍，令到自己唔舒服，而保護自己唔會中招，好過做太少，去到博囉。攞條命去靠飛，我哋叫，係啊。
苗：所以你見到東亞同埋……即係可能歐洲啊、美洲啊，其他地方嗰個case嗰個數量真係差……差好遠
以：所以我就諗嗰個翻譯口罩到底個market有幾大呢？定係可能冇幾耐之後就會變返淨係得日文人用……到。同埋係點樣work呢？即係你講嘢嘅時候，係咪你……人哋會聽咗把聲，然後再聽到個speaker出聲噉樣呢？
苗：我都唔知喎，真係。係……係點樣㗎
靳：係咪即係好似啲戲呢，不斷有人喺度講緊嘢，然後仲有一個疊聲喺上高噉樣。即係好似有時睇一啲咩（苗：啲訪問啊）俄羅斯配音噉樣啦，（苗：俄羅斯配音）噉佢個底下有原文噉樣，然後仲有啲俄羅……俄文喺上高，跟住就兩個疊晒聲，完全聽唔到佢喺度做緊啲乜嘢噉樣。
以：喂係啊，我就係，嗱，因為我而家喺一間波蘭嘅酒店啦，噉我噚晚一開電視呢，就見到佢播緊啲美劇啦，佢就係原本嘅audio再加埋佢個翻譯囉。之後我就好唔慣囉，因為我不嬲睇開……一係就睇原文啦，一係就睇人哋換晒成個配音𠺢嘛，未聽過會疊埋囉，好奇……好奇怪
苗：俄羅斯配音呢個真係好嘢啊，即係呢個……或者東歐配音啦。佢係……佢可以呢，淨係一個男人佢做晒全部角色囉。即係全部角色同一個人喺度講，仲要疊晒聲噉樣
靳：而且佢讀啲對白係冇表情㗎，我想講
苗：冇感情㗎，仲要
以：真係？
苗：真係好神奇㗎喎，真係……即係呢個現象。即係通常就係如果係南部嗰啲呢，歐洲南部，就會有晒、請晒所有配音嘅。個個角色都有演員。德國都……都唔少嘅，即係嗰啲西班牙啊、德國、意大利嗰啲。如果係北歐啊、荷蘭呢，就通常會字幕就算。就會原文囉，就直接。
以：哦，噉當然啦。嗰啲佢哋不嬲英文好（靳：啱啊）。噉但係會唔會關乎佢哋可能對於嗰啲外來嗰啲流行文化嘅重視呢？即係可能某啲國家就會覺得我哋要好好……即係尊重呢個文化，可能好多人會對呢套劇有興趣嘅，所以就會好啲。噉至於喺呢邊，譬如話東歐呢啲就唔知
苗：其實你覺得會唔會係調返轉呢？會唔會係因為佢哋接觸……即係可能嗰啲國家比較細啦，即係為呢個咁細嘅market去配多一個唔同語言嘅版本，係咪唔抵呢？跟住直接就用英文噉樣去……
以：market細？俄羅斯？
苗：唔係啊，噉俄羅斯咪有囉！咪有配音，但係好差之嘛，個配音。噉但係你係北歐嗰啲……
靳：好低成本喎，即係成件事都
苗：北歐嗰啲係直頭冇配音，係咪因為佢哋太少人，換言之就係佢哋多接觸啲英文嘅……嘅媒體呢？會唔會係調返轉，會唔會係嗰啲德國啊、西班牙啊，會唔會係反而佢哋因為好多人，佢哋有資源去做呢啲嘢，就搞到佢哋接觸唔到英文嘅嘢呢？其實嗰個因果係點樣，我都唔知啊
以：真係唔知孰因孰果，係啊。英文霸權啊，呢個世界，不得了。
靳：係啊。
以：但係我就係今日喺facebook見到有人推薦呢，先發現原來呢，譬如話喺英國嘅Channel 4啦，佢有個collection呢，即係一個系列，好多唔同外來嘅劇啦。噉之後我就諗，點解從來冇聽過，即係完全冇人去到宣傳呢樣嘢啦，但係其實係非常之好嘅一個系列嚟㗎囉。即係佢講，啊，呢個地方有呢一套嘢，講呢個語言呢，就係呢個題材，係啦。啲英國人本身對外來文化接觸真係好少，所以
苗：係囉，係咪之前有套冰島劇呢，係好似係BBC4啊，如果有記錯，佢哋有播過吖嘛。跟住之後成個冰島，即係啲英國人見到冰島人就「啊係啊，嗰套嘢吖嘛」，跟住之後……但係呢，冰島人自己就覺得……就覺得即係冇乜特別噉樣，即係……仲要好多批評……批評好多唔同嘅嘢噉樣，即係譬如話「啊，呢個scene係呢個地方嘅，明明喺冰島東部嘅，突然間下個scene cut咗去冰島北部，咁唔真實嘅？」噉樣，即係佢哋喺度……喺度鬧呢啲嘢噉樣。但係嗰套嘢係幾好睇嘅。
以：好似睇緊而家BBC做嗰套His Dark Materials呢，成日畀啲牛津嘅人喺度鬧佢，咩明明走入去牛津嗰個公園啦，之後cut咗去唔知邊個城市噉樣。（靳：係啊）因為佢本身就係……個故事就喺牛津裡面發生嘅，噉好多取景嘅地方啦，但係又cut嚟cut去噉樣。之後我啲牛津嘅朋友就個個喺度鬧囉。
靳：即係啲國際大戲喺香港取景，都係無端端呢就由半山嗰個行人電梯度，跟住就飛咗去鴨寮街噉樣之嘛。
以：啊，咩變形金剛囉！無啦啦喺香港飛咗去四川吖嘛
靳：變形金剛海山樓跟住變做……
苗：唔係啊，好似就係變形金剛就有一……有一個場景喺香港，然之後飛咗去係唔係香港㗎囉。係好明顯係嗰啲中國唔知邊度嗰啲好高嗰啲山呢
以：係喇，係喇。就係桂林山水嗰啲
苗：係囉，桂……嗰啲……嗰啲桂林山水……咩甲天下嗰啲地方，變咗。突然間噉樣。
以：但係我覺得你講冰島個case都……都好過哈薩克斯坦。即係佢哋真係（苗：嘩，呢個）畀人蝦咗十幾年
靳：啊，好慘啊呢個真係
苗：哈薩克呢個……即係Borat呢一套嘢真係……真係傳奇。我覺得（以：波叔啊）波叔呢一套嘢呢，佢……哈薩克人對呢套嘢嘅反應係初初係唔鍾意嘅，但係佢之後都其實都……都開始擁抱咗呢樣……呢個Borat呢樣嘢。就用佢嚟賺錢囉。你唔係好似呢，奧地利嗰個……嗰個Fucking噉樣啦。噉佢就改名吖嘛。
靳：改埋名
苗：改咗個名，但係其實都係同粗口差唔多
以：Fucking
苗：咩Fugging，變咗
靳：Fugging
苗：即係都係粗口嚟㗎囉，冇用㗎喎
以：唔該讀準啲個元音，係Fucking，係嘞，如果唔係嘟你㗎，係嘞。
苗：係喇。
以：Fucking
苗：好笑啲嘛，呢個Fucking Austria
靳：個town個名自我審查咗自己噉樣。
苗：係啊。同埋佢好似話淨係嗰個鎮改咗名，但係佢隔籬有個Oberfuck……fucking同埋Unterfucking都係冇改名囉
靳：噉就更加奇怪
以：又係英語霸權嘞，唉
靳：噉嗰隻啤酒依家點啊，即係Fucking Hell依家點啊
苗：唔知喎……Fucking Hell……唔知喎
以：差唔多啫
苗：都要改名吖嘛。Corona都唔使改啦，其實佢都唔使改啦。
以：Corona真係慘
靳：係，真係慘
苗：咩慘啊，佢……
靳：唔係……唔係因為Corona所以多咗好多人飲Corona咩？
以：變咗meme啊。（苗：係啊）即係有人話即係all press is good press吖嘛（靳：係啊）（苗：係囉係囉），個idea就係不論好定唔好，你出咗名就係有錢賺。噉但係我……我有哈薩克朋友呢，佢仲係好憎Borat囉。
苗：哦，噉都其實都唔出奇嘅，因為佢令到人哋覺得哈薩克淨係……即係佢淨係知道呢樣嘢。佢就反而唔知道真正哈薩克係點樣囉。
以：又窮啊、又亂倫啊、又……食人定咩
苗：但係其實即係……即係呢一個comedian，呢一個阿……Sacha Baron Cohen，其實佢真係一個好聰明好聰明嘅作家，即係佢……佢寫呢啲噉樣嘅劇本囉。睇過一條片呢，就係講佢呢一種噉樣嘅戲，呢一種噉樣嘅show呢，係參考伊朗有好多嘅比較諷刺時弊、諷刺政治、社會嘅一啲……一啲戲囉。因為佢唔可以作一啲劇出嚟去批評個政府，噉佢就將啲嘢包裝做紀錄片。噉佢……佢用一啲演員去同啲真嘅人去……去互動噉樣啦，噉其實就好似Borat第一集……其實第二集都係啦，即係佢噉樣呢一種噉樣嘅互動。同埋Sacha Baron Cohen佢其他嘅角色呢，都係同真人互動。
靳：即係Ali G啊嗰啲
苗：其他我唔係好記得有啲咩，但係最出名就係Ali G同埋Borat啦。噉呢兩個角色都係佢自己扮，然之後佢同啲真人一齊去互動，然之後就有一啲……有一啲好笑嘅嘢出嚟囉。即係呢一啲係……係一種比較少見……即係佢做之前係比較少見，喺英文世界裡面。
以：同埋當然佢本身都係……即係出名鬼才啦。佢劍橋出身啦，又識唔同語言啦。
苗：係啊，佢……佢講嘢係真係同……同佢啲角色係……真係差天共地。
靳：完全唔同嘅人嚟㗎，真係
苗：係幾好㗎，聽下佢講佢嗰啲……嗰啲訪問
以：最好笑就係其實呢，有啲人睇完嗰套戲都唔知道呢，其實係本身係猶太人嚟𠺢嘛。
苗：係啊，佢好多嗰啲反猶太嗰啲笑話。
以：係嘞，同埋佢……佢講嘅所謂哈薩克語就全部都係希伯來文嚟嘅，係啊。再加……溝少少波蘭文囉，係嘞。因為我以前冇睇過呢套戲呢，之後前排睇完之後呢，我而家去到波蘭呢，聽人講dziękuję就想笑囉，好慘。
苗：Jak się masz?噉樣
以：明明我自己識波蘭文，係啊
苗：好搞笑啊，真係。因為嗰套……第二套Borat啦，係今年新出嘅。嗰個女主角就係保加利亞人，噉佢哋兩個溝通呢，即係佢哋所謂嘅哈薩克話呢，就係一個講保加利亞文，一個就係講希伯來文，然之後某一啲嘅……某一啲phrase……即係……嗰啲一係有少少波蘭文，一係嗰啲字就唔知點解係俄文噉樣，一路……溝好多樣嘢噉樣，完全唔知做乜
以：加啲口音噉樣
苗：係，再加啲口音，有時講下英文噉樣。唔知做乜，成件事。
以：呢啲……呢啲真係完全係蝦……蝦英文人唔識外語。
苗：係……呢個超無厘頭嘅玩法嚟㗎喎真係。
以：噉當然佢哋咁啱係啲比較……即係冇咁出名嘅語言啦，即係換着佢係講俄文噉，可能人哋就會知道。
苗：係啊。之前啊Tom Hanks嗰套The Terminal呢，我唔知中文叫……譯做乜嘢（靳：機場客運站）係嘞係嘞，呢套戲呢，佢都係講保加利亞文
靳：係啊，因為佢老婆係保加利亞人嚟𠺢嘛
苗：係啊係啊，佢老婆係保加利亞人，噉佢就……即係學咗好多保加利亞文。噉佢係……啲人都話佢講得幾好嘅。但係佢嗰個角色呢，就係一個嚟自一個叫做Krakozhia嘅虛構嘅國家嚟嘅，即係佢係東歐唔知邊度噉樣
以：點解成日都虛構啲東歐國家㗎，即係Avengers又有嗰個Sokovia，真係慘
苗：因為冇人識吖嘛。
靳：因為東歐有好多國家，蝦人哋唔識
苗：係囉，蝦人哋唔識
以：就係唔係都俄文都得㗎喇，係喇
苗：即係嗰啲咩南斯拉夫啊，嗰啲附近嗰啲囉，即係。
以：求其一笪……勾一笪地出嚟就，啊，呢個就係新嘅國家喇
苗：係啊
以：好似歷史上都係噉樣嘅
靳：咩布達佩斯大酒店都係set喺一個……又係一個唔知虛構嘅東歐國家𠺢嘛
苗：同埋唔知點解佢哋嗰啲……所有東歐人嘅口音都係俄文口音。
以：唉，呢啲冷戰遺留落嚟嘅印象
苗：係啊，機場客運站最後嗰個……嗰幕呢，就係佢上的士，然之後嗰個司機就話佢係阿爾巴尼亞人囉。但係佢口音係俄文㗎囉。Albania噉樣，唔知做乜，係一樣囉
以：我啱啱睇完一集Peaky Blinders，跟住佢有個Georgian嘅人，佢都係俄文口音。噉當然佢嗰啲地方多數都係識俄文啦，所以啲口音可能會溝埋咗。
苗：係。其實我有啲興趣知，究竟廣州嘅、或者廣東嘅粵語人呢，佢哋講英文係……嘅口音係點？其實我真係冇好認真噉樣研究喎，呢個問題
靳：即係究竟佢哋講……
苗：因為佢哋都識講普通話，可能都係日常生活都會用。噉佢哋嘅口音會唔會畀普通話影響多啲吖，定係畀廣東話影響多……定係其實兩溝呢？定係因為佢哋聽嘅……聽嘅中國人講英文都係普通話口音多，所以佢哋都學咗嗰種口音呢？定係其實佢哋都有聽香港人講英文，然之後佢哋又學……即係係點樣嘅呢？我真係唔係好知喎。如果有人知道，可以講畀我哋聽。
以：其實你講外語嘅時候，你嘅口音係直接受你自己母語影響，定係受你周圍嘅人講嗰個外語嘅口音影響多啲，呢個就係個問題。
靳：定係你學緊嗰陣時，教你嗰個人嘅口音影響呢
苗：都可能係嘅
以：呢個應該係。即係香港啲英文老師多數會咩口音多？
靳：香港口音
苗：唔係都係普通香港口音吖嘛
靳：香港口音
苗：通常都係
以：唔知，有啲會chok口音𠺢嘛
苗：即係當然有個光譜嘅，呢樣嘢。有所謂重啲同埋冇咁重
靳：當然有NET嘅，呢個世界
苗：哦，仲有NET啦。但係影響好細囉。即係你小學……即係你幼稚園、小學、中學，你就算有呢一個NET噉樣，佢接觸時間都係好少，通常一個禮拜可能一堂，其實都唔會點樣影響口音囉。係喎，噉以色列你而家近排有啲咩做啊？
以：其實我呢個月之所以忙住拍唔到片啊、寫唔到文，就係因為我搬緊屋啦。就嘩，係啦。去到新屋之後又要砌傢俬啦，之後又有……其實幾個月以嚟都係冇寬頻啦，所以一直都係用緊手機嘅數據嚟到（苗：都幾慘喎）係啊，up片啊、錄podcast啊，係。
苗：好犀利喎，手機數據可以……可以up到片
以：喂，其實4G而家好快㗎
靳：我依家都係用緊手機數據㗎咋
以：嘩
苗：都係嘅，其實而家。睇你喺邊度。我呢度太慢喇，個……就算係4G同埋Wi-Fi都係……都係好慢
以：慘，與世隔絕
苗：好慘㗎
靳：所以我都有個無限嘅手機plan，係都幾重要下㗎。因為我而家住嗰度係……係冇Wi-Fi嘅
苗：哦，噉樣呀。噉其實你夠咪得囉，用到
以：其實咪即係我噉樣囉
靳：係啊係啊
苗：係啊，我已經好耐冇出……好少出街喇。所以我以前喺香港會……會用無限plan，但係嚟到呢度就冇。買嗰啲一兩GB嗰啲都夠。1GB都用唔到，一個月。
靳：噉因為依家……即係真係出街嘅機會少咗好多啫（苗：日日屈喺屋企），因為疫情嘅關係
苗：係啦。上堂又係喺屋企噉樣。噉可以去邊啫。
以：又係。即係上個月英國直程唔畀出街添啦。雖然我可以照搬到屋
苗：係英格蘭唔畀出街㗎咋。（以：OK，OK。）唔同㗎。
以：係嘞。而家都好似封咗好多啊，封嚟封去噉樣。
苗：哦。睇……睇地區囉。
以：噉當然有啲空餘嘅時間嘅時候咪走去又睇下唔同嘅語言噉樣囉
苗：嘩，我都想學……學返……學返語言，好耐冇學過喇。太懶喇。
靳：好耐冇學過，真係好耐冇學過
以：好慘，掛……掛住讀語言，就學唔到語言
靳：係喇
苗：我冇讀語言㗎，其實。我一路讀嘅嘢都唔係……唔係讀語言
以：你處理啲語言
靳：唔係直接同語言……係啦
以：噉都唔係好間接啫
苗：即係需要啲語言學嘅知識嘅嘢，但係少少囉，其實就係。大部份嘢都係新㗎囉，完全。
以：即係讀咗都冇用
苗：係囉。其實以前我覺得呢，即係未開始讀嗰陣覺得，因為佢收CS嘅人又收啦，語言學嘅人又收啦，即係好多唔同背景嘅人都會收，但係我初初覺得，會唔會其實識啲電腦嗰啲人呢，會唔會……即係有啲優勢呢？淨係識語言學會唔會跟唔到呢？然之後，但係而家諗呢，如果你本身已經識少少programming，我覺得反而係識語言學係會……係會好啲囉。因為我覺得係難啲……點講呢？係要多啲時間去浸嘅一樣嘢，我唔知啊。即係有啲sense係要……同埋我覺得教語言學嗰啲部份嘅配套比較少囉。反而……反而嗰啲數學啊……即係你上網有好多片教你programming、教你數學，嗰啲反而好容易自己學，即係你睇片，你好多好多資源可以學到。但係語言學就好少呢啲嘢，你要自己睇書喎，冇人教嘅話就……噉你自己睇書噉冇癮𠺢嘛，咁鬼多嘢，你點……又點知睇邊度啱呢？係咪先？即係例如佢有一個course，佢講嗰啲semantics，即係嗰啲語意學嗰啲嘢啦。通常係用成個學期嚟學嘅嘢，跟住佢一個禮拜噉抌咗一堆嘢畀你哋，跟住唔係語言學嗰啲人就心諗，乜鬼嘢。心諗，做乜尻啊，噉樣，點讀啊。
靳：讀唔切㗎喎，搞唔掂喎
苗：唔係，佢當然係少好多嘢嘅。但係佢好多概念，佢冇時間畀你去……畀你去內化囉。畀你去sink in囉。即係就噉抌上嚟，哦，你學晒佢啦，噉樣。我反而覺得係有少少慶幸。
靳：即係太多一啲新嘅概念
苗：係啊，即係反而慶幸自己係啲……係語言學出身囉，多過係電腦
靳：因為成件事都其實就係語言學同埋電腦嘅交界點嚟𠺢嘛。
苗：我反而覺得有另一個同學呢，係數學出身嘅，我反而覺得我讀……讀數學或者語言學出身都……兩樣都有優勢過讀computer science囉，我覺得。即係我個感……個人感覺囉
靳：但係有啲咩數學嘅概念要……要……即係要……好難捉摸噉樣？
苗：其實係有時嗰啲algorithm，即係嗰啲演算法呢，佢係……你睇咗條式呢，即係睇咗個數呢，佢……佢容易明好多囉。即係譬如有個概念叫做expectation maximisation，噉就係講……講一啲training嘅一啲嘢啦，即係去訓練一個machine learning嘅演算法嘅，噉樣。佢……你唔用數呢，其實都解釋一輪，但係可能解釋完，有好多比喻你聽完，其實即係點呢？即係你唔係真係知道佢實際上做緊乜嘢吖嘛。但係你有個數底，你一睇就知……其實你就知佢做緊乜嘢囉。最容易嗰個方式囉。即係譬如你又話……第二個例子就係嗰個成日喺語音嘅科技會用嘅，就係一個叫做DFT嘅物體啦，噉佢就將一個soundwave佢變做……變做一啲電腦可以process得更加易嘅嘢囉。即係好難好簡單噉樣解釋，但係嗰個背後嗰個原理都係……如果你數學嘅底比較好呢，係真係一睇就知佢做緊乜。但係唔熟嘅話呢，就一係你就唔深究，一係你就有啲難明囉。或者要好多好多比喻先明，噉但係你明咗嗰啲比喻，你係咪真係明佢做緊乜嘢呢？又唔一定，係啊。不過……不過又好難噉比較，因為computer science係一啲比較工程嘅嘢，噉但係數學同埋語言學都係一啲理論嘅嘢，噉你有理論底，就當然係……即係學啲比較複雜嘅應用嘅嘢，都會好啲嘅。係囉。唔應該噉比較。
以：都可以嘅，即係始終都係踩隻腳入一個新嘅範疇度吖嘛。即係好似我自己做研究嘅範圍就係音樂同埋呢一個社會學嘅交界點吖嘛。噉但係我本身音樂出身，所以會變咗要由頭開始去到睇下有啲……社㑹學入面有啲咩同我嗰範有關係嘅嘢囉。但係就變咗要skip咗好多啲根底啊，其實可能會冇咗好多重要嘅概念或者啲思考嘅、研究嘅方法囉。
苗：係啊，即係譬如你讀……你讀統計噉你都要識㗎喎，即係你讀社會學，都要有好多呢啲噉樣嘅知識，噉你先會睇得明嗰啲論文講緊乜嘢。
以：係囉，我就係唔識統計，係啦。所以我就係睇啲理論上啲嘅嘢
苗：就或者知道佢個研究方法
以：我就係成日會睇一本書噉樣，就見到好多用stat嘅研究……嘅統計嘅方法啦，之後就……
苗：係啊，好多咩……
以：下一頁，下一頁
苗：P value啊、咩有F啊有Z有T有盛噉樣。即係嗰啲你又唔知做緊乜
以：呢啲你唔係亂吹㗎可？
靳：我諗就……呢個就讀好多範疇都要識嘅嘢嚟嘅，呢個就。
以：唔好噉啦，我好多年冇做理科生喇。
靳：係啊
苗：我都要讀呢個……
以：我讀中學嘅時候都係「統計，唔好啦，M2！」
靳：我之前有考試都係要讀一堆統計嘅嘢啦，然後又係要知道咩P value啊、啲test啊，嗰啲噉嘅嘢，真係……讀完真係……都唔知喺度做緊啲乜嘢啦，要用都唔知點樣用啦，噉樣。但係就要……考試要讀呢啲噉嘅嘢，跟住就就噉背咗佢噉樣。我先幾個月先考完試嚟，係囉。
苗：你係考咩試啊？
靳：係，我係考……我考啲專業試囉。因為我依家都做緊嘢啦，噉然後我做緊嘅嘢其實就都同語言其實就冇乜直接關係嘅，只不過我而家做緊嘅嘢係要每日都同好多人講嘢噉解嘅啫，係嘞。噉當中其實都要由人哋點樣講嘢啊，去判斷一啲嘢噉樣嘅。係嘞。噉同埋就……我份工都會因應啲季節性啦，可能會啲……做嘢嘅量嘅多同少嘅……嘅變動噉樣，噉所以呢個月其實都忙啲噉樣嘅，係喇
以：我好似聽過啲類似嘅嘢，即係好似前排睇過人哋講，話好多國家嘅醫生都要特登去學嗰度嘅……嘅minority language啦
苗：係邊啲地方啊
以：即係好似台灣有台語噉樣
靳：即係講緊就係話可能有一啲地方，噉可能佢嗰啲……可能係啲比較老嘅人啦，或者係一啲比較……即係少數族裔嘅人啦，噉佢哋會講一啲語言，噉所以都嗰度啲……
苗：比較少數族裔嘅人
以：比較少數族裔
靳：比較少數嘅……
苗：阿生，你有少少少數族裔喎！
靳：比較少數嘅族裔嘅人噉樣啦。
苗：係
靳：呢個……呢句唔知點parse啊，呢段，parse唔到。噉所以如果喺……你喺個醫療系統入面工作嘅話，你就要去學佢哋嘅語言噉樣嘞。噉試過有一次呢，我要見一個真係做手語嘅人，噉樣。其實我唔係睇佢嘅，只不過佢係陪住一個人嚟噉樣啦，噉然後呢，有一個……即係翻譯嘅人喺佢隔籬噉樣，噉跟住就……呢個……呢個陪人哋睇嘅人呢，就喺度做手語，跟住就另外一個人喺度翻譯噉樣。噉但係結果呢，我都……我都係睇唔明佢做緊啲乜嘢。都係做咗啲好簡單……我都係睇到啲好簡單嘅嘢。噉所以我諗我啲手語都係要補一補佢。噉有時都會……即係會見到有啲人，就係，哦，例如話講……講烏都話、講菲律賓話噉樣，噉就有時就會……即係透過個電話……因為而家疫情呢，又同埋有好多……即係啲翻譯嘅人係唔可以即場嚟嘅，噉佢就會透過呢個電話就去做啲翻譯。噉但係其實成件事係唔係好work嘅，因為一係電話呢，發聲又好窒啦，噉樣又唔係好聽到人哋講乜啦，跟住我又唔係好聽到嗰個翻譯嘅人講乜啦，噉樣。噉跟住有好多人直截了當呢，因為好多人其實都會講少少英文噉樣，跟住就結果用啲有限嘅英文嚟溝通噉樣囉。噉當然中……中間就會lost咗好多嘢，噉所以我理解有好多人點解會……即係想學一啲我哋叫做少數族裔啊、或者一啲……嘅語言啊，噉樣就可以同人溝通多啲。噉當然其實你要學到某一個階段啊，真係要講到一啲……除咗你要做基本溝通之外，有一啲術語，其實你都要識，你先至可以擔當到你直接同佢溝通呢個角色囉。
以：其實我唔知算唔算術語啦，但係我就係想講，有好多呢啲咁切身嘅嘢呢，係除咗母語之外，你真係好難會識講。即係譬如話你個頭點樣痛啊，你錐錐下噉痛啊，定係哽住啊，定係拮下拮下，即係咁多唔同嘅痛法啦，你叫我用英文，我都講唔到。即係我用英文，我可以講到好多學術上面嘅嘢啦，但係然之後去到呢啲咁日常嘅嘢，（靳：好切身嘅嘢）係嘞，（靳：係嘞）又係……又係咁少用嘅詞彙，真係好難會識囉。即係莫講係其他……可能學咗冇幾耐英文啊，或者我可能學咗冇幾耐德文啊，噉樣，呢啲我……我唔識啦，但係真係就算我由而家開始，成世人喺英文嘅環境裡面生活，都可能唔會接觸到囉，係嘞，呢啲嘢。所以啲人鍾意睇中醫啊，可能。
靳：係啊
苗：之前我都喺度諗呢，喺個腦裡面喺度排練……自我排練，就係究竟剪頭髮應該點樣呢？（以：哦，係啊！）即係譬如話我呢度剷少少，呢度剷青係咩呢？的水係咩呢？
靳：係啊，真係唔識講㗎！
苗：跟住我就……呢度剪少少，跟住……即係有少少term係識嘅，噉但係你係咪真係……你真係知道你表達嘅嘢係同佢理解一樣呢？會唔會剪出嚟……（以：係喇）會唔會剪出嚟好柒呢？噉點算呢？
以：要圖啊，要圖啊。如果剪頭髮，我頂盡我都係識呢一個fringes囉，但係之後的水……嘩。
苗：的水係乜嘢啊，係啊
靳：的水……的水有個……
苗：「剷青」噉樣
靳：係有個term㗎，但係唔記得咗
苗：兩邊
以：「的水」你叫我用官話我都唔識啦
苗：咩sideburns囉，係咪啊
靳：啊sideburns啊，係
以：啊係喎
苗：兩邊剷青，跟住咩前面陰薄啲噉樣，噉點講？我已經唔係好識喇喎，真係
以：嘩。Shove green啦，之後……
靳：shove green
苗：剷青
靳：make the Yin shorter
苗：係啦，真係……呢啲噉樣咁……因為之前上過呢個手語傳譯……醫療傳譯……即係上過一期呢，噉就冇讀上去。但係佢已經好多……好精確嘅嘢要……即係又其實有少少難譯。反而……反而我覺得可能手語會容易過……（以：係啦係啦）容易過其他口語表達呢樣嘢。因為佢起碼你可以形象化少少，就話哦，點樣痛啊？我隱住隱住啊，拮拮下，又或wang/wing wing下，噉樣呢啲都可以……所謂用言語形象比較難啦，噉當然佢……即係都係一啲語言上嘅嘢啦，噉但係你視覺上可能容易啲表達到嗰啲嘢，反而。
以：係啊。即係換着我，就算我講緊母語啦，有時我諗唔到一個感覺點樣表達，我都可能會用手勢嚟到表示，就好直觀噉樣就可以做到出嚟喇。（靳：係啊）譬如拮拮下咪拮囉，係。
靳：拮拮下噉拮落去囉。或者直……真係直程指喺邊度痛噉樣囉，係呢一笪痛吖，定係淨係呢一個點痛呢？噉樣。因為我有好多時，係嘞，我會見啲人啦，噉佢哋會講佢哋啲屋企人噉樣啦。噉但係呢，我聽完佢哋講嘢呢，我會打notes𠺢嘛。噉就大鑊喇，我啲notes呢，就用英文寫噉樣嘅，係嘞。噉就永遠呢，佢哋就話咩，哦有個……有個契媽啊，然後有個姑姐啊，跟住就舅父又點樣啊。噉樣啦。噉就，係嘞，噉我有時呢，就……因為有時呢，我寫低之後呢，我之後要……要同佢……即係講返𠺢嘛，即係我……我冇可能會記得我每一個睇嘅人……即係佢哋啲……啲好詳細嘅嘢係點啦，噉所以我有時呢，我……我要打落去啲記錄呢，我要一睇我就講得返出嚟噉樣嘅。噉所以呢，我有時呢，我打啲notes落去呢，噉如果有一個人講咗呢，嗱，「阿叔」噉樣啦，噉跟住我就會……即係可能打uncle跟住括弧aa suk噉樣，或者呢，就係直程打，就係paternal younger uncle噉樣。
以：點解要噉……但係你打畀自己睇之嘛，係咪啊，唔係畀人睇
靳：打畀自己睇㗎，係啊。因為你返嚟呢，你……
以：噉你……噉你寫阿叔咪得囉
靳：你要認返個人，噉你話：「哦，噉你呢排阿叔點啊？」噉樣，或者即係一齊嚟睇嘅呢個阿叔嚟嘅噉樣，有時會撈亂囉。噉有時就係話，哦，究竟maternal aunt究竟係呢個阿姨定係姨媽呢？噉樣有時又會嗌錯嘞。如果嗌錯呢，又會好尷尬噉樣囉。噉所以一定要……即係都係一啲方便嘅嘢囉。有時人哋覺得你係熟悉佢嘅話呢，其實佢對你嘅印象好啲，跟住佢都會講得多嘢啲畀你聽噉樣。噉所以呢樣嘢其實都幾重要嘅
以：所以呢，係咪衰呢？點解要寫英文呢？
靳：係啊，點解要寫英文呢？
以：貶低你自己語言
苗：係啊，點解要寫英文啊？
以：係咪衰呢？
靳：係，但係打……打中文，我要練下啲……打中文噉樣。
以：寫粵拼！
靳：打粵拼？
苗：係囉，其實都OK喎，寫粵拼。
以：支持支持
苗：即係唔知點解個系統轉唔到啊，噉你打住粵拼先都得
以：係囉，可以好快。
靳：係囉，打住粵拼先。我依家有……有時我真係會將啲粵拼打落去notes度嘅。噉但係我有時就係驚啲人睇唔明，唔知我寫緊啲乜嘢。
苗：打唔打到漢字先？
靳：漢字真係打唔到落去嘅。
苗：打唔到，哦。即係佢個軟件或者咩打唔到。
靳：係喇。有時啲人真係會……即係例如話有一個人，佢真係會講一啲我哋唔係好常用，或者唔知點樣翻譯嘅term啊，例如有時有個人呢，就講過就係話呢，呢個玄天上帝點點點噉樣，係嘞。呢個玄天上帝呢，就指使我去做啲乜嘢噉樣。
苗：點譯啊呢個？
靳：噉我就點樣打呢個玄天上帝落去呢？係喇。究竟我用呢個我哋叫殖民地傳統嘅……嘅拼音好吖，我用耶魯好吖，定係用呢個粵拼好呢？定係我直接意譯佢算呢？噉樣。但係我意譯又講唔返出嚟㗎喎，噉樣。
以：係囉，你要譯返轉頭，back translation啊呢個。
靳：係啦
苗：犀利。即係呢個根本問題就係嗰啲……佢啲軟件冇得打中文。（以：係啦）呢個好差啊，太差
靳：係好差㗎，成件事
以：喂，做軟件嗰條友，做啲嘢！
苗：即係你喺香港你冇得打中文，係想點啊
靳：所有system都係已經……已經遲咗十年……即係去……去introduce出嚟噉樣，所以就好難搞啊，成件事都。
以：十年前冇中文呢？中文有五千年歷史。
靳：啱啊！
苗：咁唔尊重……呢個咩……數典忘祖啊！
以：唔係，噉但係真係有啲系統本身佢個限制啦，儲存同埋表現出嚟嘅限制。即係好似啱啱我就喺嗰個波蘭嘅機場就去自動販賣機嗰度買啲嘢啦，噉之後我都見到佢個顯示上面係冇晒波蘭文嗰啲一撇撇啊，嗰啲嘅符號
苗：哦，係啊係啊
以：噉之後我睇落去就好唔自然，一望落去好似係串錯字噉嘅感覺。
苗：係啊。我諗到喇！你直接打倉頡碼。
以：倉頡話啊，可以用。
靳：大佬，唔係個個都打倉頡㗎喎
苗：你啲人睇唔明，你打返出嚟囉！唔係，如果你真係要寫嗰個字出嚟，你拼音可能都唔知乜嘢嚟嘅，噉你咪打倉頡碼，打返出嚟就知係咩。
靳：噉我要開咗部手機打返出嚟先至知喎。嗰部電腦入面冇倉頡
苗：或者呢個中文電碼。
靳：中文電碼要查㗎喎，大佬
以：內化晒佢。
苗：啱啊。係啊，全部數字噉樣
以：你記唔記得自己中文電碼吖？
靳：真係唔記得，真係唔記得
苗：真係唔記得，我有寫低但係唔記得，冇記呢啲嘢
以：各位聽眾如果唔記得咗中文電碼係咩呢，佢就係政府咗一套系統呢，就係每個漢字就有一……四位嘅數字，噉你嘅身份證上面係會有呢個電碼嘅，係真係……（苗：冇人記）係淨係喺啲政府上面嘅表格先會用到呢樣嘢
苗：係囉，好似填表要寫㗎喎，唔知點解囉。唔知寫嚟做乜。
以：就係查返囉，睇返……
苗：即係可能係驚你寫錯字……你寫啲字可能好似，你睇唔明噉樣。當多一重保障
靳：攞張證出嚟睇下先，等我背咗自己中文電碼、但係唔知背嚟做乜噉樣。
苗：我背過囉，但係唔記得囉，會。都唔用。點會記得啫
以：哦，我會背護照號碼囉。
苗：我背自己新電話號碼都背咗兩三個月，我先……我而家背到嘞。噉我點會背嗰個中文電碼呢？係咪先？
以：有冇聲效，耶！
苗：嗰啲好垃圾嘅podcast先會有
以：好行嘅聲音。係
苗：嗰啲電台嗰啲
以：好多podcast都有啦
苗：嗰啲小朋友喺度「耶！」嗰個
靳：耶！
以：我就記得我細個嘅時候，睇過嗰啲中國出嗰啲咩記憶法嘅書呢，即係每個數字就掕咗一個字噉樣，之後就去到嘗試點樣砌埋一個故事。噉但係嗰啲真係好牽強囉，我不嬲覺得。
苗：冇囉，睇下你每個人唔同囉，你覺得嗰啲work咪得囉
以：係囉，尤其是又……佢好……多數時候就可能一係用個數字個樣，或者用一個官話嘅發音啊，噉樣去到諗。噉但係我而家……
苗：係囉，你記啲乜嘢㗎？
以：即係學咗咁多語言之後就諗，其實呢啲真係好個人化先會有用。即係一定係你要連繫返你自己生活裡面嘅嘢，噉樣。
靳：係啊
苗：係啊，噉呢一集就同之前嗰啲好唔同啦，我哋試緊一啲唔同嘅嘢啦，睇下效果點樣。真係唔知喎，剪出嚟先知㗎，有時有啲嘢。
靳：呢一隻就似係閒談多啲啦，但係閒談都可以講到好多嘢嘅，其實就
苗：係啊，初初喺度諗，究竟，啊，吹水點樣可以……即係知道有咩講呢，但係其實講講下就好多嘢講。
以：係啊，因為本身我哋都係對語言有興趣嘅人啦，所以平時都諗好多呢啲噉樣嘅題目呢，即係我哋傾偈嘅時候都傾好多呢啲嘢嘅，所以就一開始閒談呢，就會漸漸出咗啲相關嘅話題出嚟。即係好似我啱啱噚晚一到埗波蘭啦，就即刻係噉喺度spam你哋兩個，我周圍見到啲嘢啊、啲用詞啊……因為我又識波蘭文吖嘛，所以就好多嘢思考緊啦，係喇。譬如話有邊啲字我應該識但係我唔識啊，同埋可能……之後我就係噉留意呢啲嘢。所以我哋就諗緊啦，可能間唔中就會用返呢一個format
靳：係啦，噉大家都可以畀返啲意見我哋，就覺得噉樣嘅format其實得唔得啦，定係有冇啲咩其他嘅建議可以畀到我哋啦。
以：又再次提下大家啦，呢一個podcast喺各大平台都會搵到嘅，包括有我嘅YouTube啦，之後有Apple啊、Spotify啊、Google啊等等全部都會搵到我呢個podcast嘅。噉可以話，都記住去呢啲平台上面subscribe啦，同埋畀啲意見畀我哋啦，噉我哋會改進下嘅。噉同埋如果有其他再詳細啲嘅回饋呢，都可以去Rhapsody in Lingo嗰個網站上面留一個message畀我，噉我都係會睇嘅。除非佢去咗spam啦，噉我會盡量搵返返嚟
苗：喺嗰個垃圾堆度執返出嚟
靳：之前啲廣東話feedback其實喺spam嗰度
以：之前就係有兩三個message唔知點解畀嗰個系統自動入咗spam，真係好煩。我遲咗成個月先睇到。
苗：可能……可能佢以為係亂碼嚟㗎。即係佢測到，啊，漢字，一定係普通話啦，跟住一睇，咦？冇意思嘅？嘿，抌咗佢先
以：又係啲語言處理失敗啦，係咪先。你又去幫手整下啦，點解會當咗係spam……
靳：係啊，所以你要幫手啊，三苗
苗：係啊，呢啲失敗。所以……所以點解咁……即係點解咁多人要讀呢？就係因為仲有好多問題嘅，呢啲噉嘅嘢。
以：係喇係喇。噉而家我會多啲去check㗎喇。大家都多啲留啲唔係spam嘅留言畀我啦！係嘞。噉就預祝大家聖誕快樂啦！噉同埋而家放假，可能我哋會多啲時間，係咪啊？希望可以再出多啲集數畀大家聽啦。
靳：噉我哋下次再贅……啊，噉我哋下次再絮言狂想嘞！
苗：啱音呢啲，我諗唔使好詳細解釋啦。即係大家都知道
以：係啊，大家feel到囉
靳：如果大家都feel到，係咪feudalism啊？
苗：唉
全部：新年快樂
以：歡迎大家又返到嚟絮言．狂想嘅第六集。
靳：吖係喎，噉啱啱呢個香港樂壇呢，又派咗張成積表喎，好似大家呢排都好關注廣東歌喎。
苗：係啊，啲人成日話咩香港樂壇已死，噉但係好似多咗人對香港嘅音樂呢，有多返少少信心喎。
以：噉當然音樂同埋語言嘅關係都係千絲萬縷啦，噉作廣東歌之所以特別困難呢，其實其中一個好緊要嘅因素，就係廣東話聲調同埋呢一個旋律嘅關係。噉就令到填詞非常非常之有挑戰性下？
苗：係啦，噉啱啱以色列講嗰個就係所謂「啱音」呢個填詞嘅限制啦，噉佢令到廣東歌呢，都係非常之難填嘅。要填得好呢，都唔容易嘅。如果你將普通嘅官話嘅詞啦，直接用廣東話唱出嚟，就可能會有呢個唔啱音嘅現象啦，就好似好多一啲比較舊嘅教會個……噉就聽落去呢，就比較搞笑啦。噉呢，亦都可能某一啲字呢，就比較聽落去有啲粗俗嘅。
以：係啊，我舉個例子啦。我自己作為呢一個……即係古典嘅作曲家啦，噉有時寫一啲中文嘅樂曲嘅時候呢，噉成日都遇着呢個問題嘅，因為同時間你想嗰個旋律可以啱到你個廣東話詞嘅音啦，噉但係同時間亦都需要去到顧及到佢旋律本身，你想做嘅效果。噉所以係好難嘅，噉變咗有好多作曲家呢，就寧願去到用官話嚟到去唱佢哋嘅作品，而唔用廣東話啦。不論係古典樂同埋喺流行曲裡面，都有同一樣嘅問題啦。噉其實呢個係關乎所謂協音呢個概念啦，其實就係喺聲調語言裡面，唔同嘅語言，有唔同嘅程度嘅一個要求嘅。噉譬如話不嬲官話……因為佢嘅四個聲調呢，其實只不過係上落方向嘅唔同啦，噉所以其實你唱嘅時候呢，你只要將個音可以符合返你嗰個上落嘅趨勢呢，就會啱音㗎嘞。噉但係廣東話呢，一嚟佢除咗呢個上落之外呢，仲有高低嘅分別啦。噉所以變咗你一嚟要啱嗰個啦，同埋你要喺每個音之間佢嘅距離係符合返廣東話裡面嘅距離啦，噉再加埋呢，其實呢個純粹係……即係慣常呢，廣東話啱音嘅程度係去到99%嘅，噉所以每個音同每個音之間呢，你可以揀嘅聲調其實真係非常之少。
靳：噉其實呢樣嘢，真係大家聽慣咗都會feel到係啱音定唔啱音噉樣嘅。係喎，諗起呢，我哋三苗啦，同我，其實之前都有用粵語嘅詞呢，嚟填世界上唔同國家嘅國歌噉樣嘅。
苗：係啊，噉就……我哋就曾經試過揀某一啲國家嘅國歌啦，噉就去譯做粵文嘅詞。噉其實都有唔同種類嘅挑戰啦，噉第一，啱啱講到佢啱音嗰一個限制啦。噉當然押韻都係廣東音樂同埋西方音樂嘅一個好常見嘅限制啦。噉另外最重要嘅呢，就係佢哋嗰個曲風同埋嗰個歌詞嗰個意思啦。因為唔同國歌嘅風格呢，都係有啲唔同嘅。所以嗰一個文風呢，都係要有少少唔同啦。噉例如冰島或者啲北歐啊、或者啲比較和平噉樣去獨立嘅國家呢，通常佢嘅國歌都係會比較講係讚美佢哋自己嘅國土啊、風景啊、人啊、噉樣一啲噉樣嘅嘢嘅。如果係一啲革命立國嘅國家，例如法國啊、美國啊、中國啊，噉樣呢一啲呢，佢哋嘅歌詞都係會比較係關於戰爭啊、革命啊呢一啲噉樣嘅題材嘅。噉所以翻譯嗰陣呢，都要留意返呢一啲噉樣嘅題材囉。噉我哋就畀大家聽下一個例子啦，就係我哋一位好勁嘅YouTuber朋友啦，噉佢叫靳禮赫，佢都有同我哋噉樣一齊去翻譯一啲國歌啦。噉佢就擺咗上佢嘅YouTube channel嘅。噉呢，以下呢一段呢，就係瑞典國歌粵文版嘅一段錄音。
北疆峭嶺遠繞
瀟湘古雅地
天高物富水靜山壯田肥
民泰國豐樂道江山勝千里
陽暖月潔闊
海翠草景佳美
陽暖月潔闊
海翠草景佳美
青史滿載我國
之光輝歲月
威風盡四海外響遍盛名
懷故國興盛既可一勢可永
吾輩願盼永居在北方疆領
吾輩誓要葬身在北方疆領
以：噉我就覺得好好奇，到底你哋邊度嚟會有呢一個翻譯國歌嘅諗頭呢？
靳：其實邊個諗先㗎，呢樣嘢？
苗：唔記得喎。
靳：好早㗎喇喎，其實已經。
苗：係啊，好耐之前㗎喇。
以：噉但係因為國歌本身係一樣……即係對佢哋本身國民好有尊嚴嘅一樣嘢啦。噉當然佢嘅措詞都會非常之靚啦。噉我就想知你哋譯嘅時候，會唔會考慮到呢啲問題，或者會唔會有啲選詞上面嘅挑戰呢？
苗：係啦，噉當翻譯嘅時候呢，往往都要去留意成件事要有幾雅啦，所謂。即係佢個register係乜嘢啦。例如一啲歌係比較流行曲啲嘅，即係唔需要咁古雅；有一……有時呢，國歌就可能相反啦，就要比較……啲用詞可能會要文雅少少啊、文言少少啊，甚至乎。通常我哋譯呢，都係用一個比較文言少少嘅文風啦。但係呢，我哋係堅決唔會用一啲普通話用嘅字，即係嗰啲的的了了啊……
以：我正常問你呢個啊。
苗：係啊，即係呢啲好多所謂廣東歌會有嘅字呢，咩的啊、了啊、他啊嗰啲。如果佢廣東話讀出嚟係奇怪嘅話，我哋就唔會擺落去囉。即係雖然佢可以係一啲比較文雅少少嘅字，但係都係仍然係廣東話嚟，仍然係就噉讀出嚟，你係會覺得係……呢啲係廣東話嚟㗎喎，噉樣囉。就唔似得好多廣東歌，其實讀出嚟係書面語囉，係官話嚟㗎囉，根本。噉我哋就嘗試用呢一種噉樣嘅風格啦，去譯唔同嘅國歌囉。我都覺得個效果都係OK嘅。
以：係啊，我睇你哋啲歌詞呢，其實佢啲內容都非常非常之濃縮喎。即係我見到一句可能有好多意思喺裡面啦，啲字都當然係比較文雅啲啦。噉望落去其實有啲睇文言嘅味道。噉可能呢一個就係你嘗試去到搵一個符合廣東話語法嘅一種文雅語言，或者一種粵語嘅書面語，做出嚟嘅結果啦。即係好似我前排有嘗試過呢，喺網上打一啲不論用廣東話睇、用台語睇、用官話睇，都睇得通嘅一啲中文出嚟，之後結果就係好似你哋寫呢啲咁文言。噉我都問你啦，噉除此之外，仲有啲咩困難嘅地方？
苗：係嘞。噉啱啱就講過啱音呢個問題啦。噉翻譯嘅時候呢，呢個問題呢，就……就成日會出現嘅。點解呢？因為好多嘅歌詞呢，喺原文都係重覆嘅，但係佢個旋律呢，就係唔同嘅。噉所以你譯去廣東話嘅時候呢，你就要特登改過，佢係變做另一句嘞，係，佢先會啱返嗰一句嘅旋律囉。噉呢啲情況，好多時呢，其實都係要稍微有少少創作，都係要加少少意思。因為如果你照譯嘅話，聽落去好似有少少重覆囉。噉好多時都要加一啲額外嘅資訊上去啦，噉就可能原文冇嘅，但係我哋都嘗試營造返原文嗰一個感覺出嚟啦。
以：啊，講開又講啦，噉因為漢語系嘅語言裡面呢，佢每個音節蘊含嘅意思其實一般嚟講會多過多數西方嘅語言啦，即係可能同一個意思，中文你用兩個字講完喇，人哋要用五個音節嘅。噉結果佢嘅旋律就變咗會太長啦，噉你譯入中文嘅時候，噉我就想問嘞，即係佢多咗出嚟嗰啲旋律上面嘅空位，你點樣去填佢呢？你會點樣處理呢？
靳：我諗有好多時我哋如果要填咁多個中文字落去，然後呢啲中文字又可能真係對咗好多嘅意思嘅時候呢，噉啲空位我哋通常都會……即係用一啲同義詞啊，或者一啲對象嘅句子啊嚟做噉樣嘞。
苗：係啦，噉就用芬蘭國歌嚟做例子啦，噉第一句呢，就係「Oi maamme, Suomi, synnyinmaa」，噉呢一句呢，就係話「哦，我嘅國家，芬蘭，我嘅祖國」噉樣啦。噉我就譯成「歌頌我土　我芬蘭邦」，噉你就見到「歌頌」呢，係加上去嘅，本身冇嘅。如果唔係，就……就會好似空咗噉樣。噉如果要搵啲嘢加呢，噉通常係加啲可能形容詞啊、動詞啊噉，呢一啲比較係適合擺喺國歌嘅嘢。噉例如「歌頌」噉佢係啲比較適合擺喺國歌嘅動詞啦。就係一個去填呢一啲空位嘅方法嘞。
以：噉樣有趣喇，你就講到「適合國歌」嘅詞語啦。其實你覺得點樣先為之似一首國歌呢？即係我求其寫一首歌出嚟啦，噉反正又唔係真係國歌嚟𠺢嘛，佢國歌係冇官方嘅廣東話版𠺢嘛，噉你點樣去到說服到人呢一個係有國歌嘅感覺呢？
靳：即係我覺得有好多時就係要睇下佢個主題係啲乜嘢啦。噉當然我哋譯……之前譯嘅比較多係一啲……叫做北歐嘅國歌啦，噉北歐嗰啲國歌通常都係講緊，我哋嘅國家有幾靚啊，啲乜嘢風景啊，噉樣。噉所以又……我哋有好多時擺落去，其實都係會話我點樣愛呢個國家，或者點樣歌頌呢個國家啊，然後噉樣就可以……即係將啲詞語擺落去噉樣囉。噉或者點樣美麗啊，呢啲全部都可以點樣擺落去噉樣嘅。例如就話呢個芬蘭國歌，噉我哋就可以擺一啲……即係「無海港灣峽　可更甚珍貴」噉樣，然後有「歌頌我土」噉樣。噉挪威國歌又可以「舉升歌贊頌」啊，可以「記掛家邦」啊，可以「思守故地」啊，噉樣。噉其實我哋有少少……我哋叫poetic licence啦，即係廣東話嗰個……本身佢個限制，我哋好……好難去直譯佢講啲乜嘢。但係我哋嘗試都係將佢嗰個略略嘅意思帶出嚟噉樣，然後再加返一啲同佢嗰個意思相連嘅一啲詞語啦。噉有好多時，就係話，哦，佢啲意思其實好簡單嘅，例如話我淨係去愛佢，我要去諗起佢，噉樣。噉我哋就會用一啲對象嘅方法去將嗰個意思呈現出嚟。例如話我「記掛家邦」「思守故地」基本上係同一樣嘢嚟嘅，係嘞。噉但係因為本身文言文都有一啲噉樣嘅方法去表達一啲嘢啦，噉所以其實填返落去就希望令到成件事係靚啲啊、舒服啲噉樣。
以：嗯，我好鍾意你哋加咗好多「故地」啊、「史詩」啊、「神話」啊呢啲呢，其實係好連繫返可能每個民族佢本身文化裡面嘅核心啦。噉其實……即係據我所知呢，國歌同一般可能軍歌啊、或者抗爭歌啊，最大嘅分別其實就係佢點樣可以象徵到某一個民族嘅身份啦。噉我睇返好多年前呢，呢一個馬來西亞佢揀佢國歌嘅時候呢，其實就有一個作曲嘅比賽啦。噉最後呢，佢官方出咗幾個選出勝出者嘅條件啦，噉就包括佢要易唱啦，噉佢要有一個象徵力啊，可以去到象徵到一個國家嘅成立啊、或者佢嘅繁盛啊等等啦，噉同埋最緊要佢就係團結到一個國家裡面各種唔同嘅人嘅。噉同埋後來都好似就話有好多關於嗰啲參賽者嘅一啲批評呢，就係話佢哋到底有冇可以寫到一啲獨特於佢嗰個民族嘅某一啲象徵啊、或者一啲佢哋身份嘅嘢啦。而唔……喺其他民族係搵唔到嘅嘢嚟嘅。噉所以我見你哋加呢啲「史詩」啊呢啲呢，噉就令我聯想起，啊，北歐可能佢哋以前維京人嗰啲嘅故事啦，噉就即刻有嗰個民族嘅味道出咗嚟。我好鍾意啊。係啊。
苗：係啦，噉我剛才聽到阿以色列咁尖銳嘅問題呢，噉樣都……即係都睇得出其實你對呢啲嘢都好有認識嘅。噉我就知道呢，你就做過有啲關於音樂同埋社會嘅研究啦。噉究竟其實呢一樣嘢係研究啲乜嘢嘅呢？同埋你有啲乜嘢得着呢？
以：吓，研究啲乜嘢呀？音樂同社會呢一個area好……好大㗎喎。噉其實我哋可以睇到一個人或者一班人去到聽、或者創作、或者去到玩某一啲音樂嘅時候，到底啲音樂對佢嘅意義嚟講係乜嘢呢？或者呢個音樂同埋社會比較大嘅轉變上面，有啲咩關係啊、互相會有啲咩影響啊等等。噉我自己就特別有興趣嘅呢，就係關於音樂裡面嘅所謂嘅meaning-work啦，其實即係就係一首歌去到幫你喺你嘅現實裡面尋找意義啦。即係譬如話你嘅生活，你發生某一件事啦，可能社會嘅大事啦，或者可能係人際關係之間嘅小事啦。噉不論係你係，嘩，咩民族歌啊、定係情歌啊，定咩都好呢，其實你聽嗰首歌嘅時候呢，就係嘗試幫你去到詮釋你身邊發生緊咩事啦。到底呢件事發生咗嘞，對我嚟講有咩意義呢？噉到底佢係一件好事定係唔好嘅事呢？我需要點樣去到應對呢一件事嘅發生呢？噉就係因為你喺唔同嘅角度去睇同一件事件，你會有唔同嘅象徵、唔同嘅睇法𠺢嘛，噉每一首歌呢，就係提供緊一個角度呢，畀你去到整理咁多件事件。
即係譬如話講返呢啲民族歌嘅時候呢，就係譬如話，OK，而家社會上發生緊呢件、呢件、呢件、呢件事嘞。噉其實當然……即係我哋而家都習慣咗啦，每一件事都有兩個好極端、唔同嘅角度𠺢嘛，噉你聽嗰首歌嘅時候，嗰首歌就係幫你去到確認，到底你嘅角度去睇，係啱定係唔啱呢？噉同埋呢件事對於我成個人嘅身份啦、我同呢班人嘅關係，係有啲咩意義呢？點樣去到形容，或者點樣去到形象化噉樣諗呢一個嘅關係呢？等等。噉同埋當然有呢啲民族歌就會同你講，OK，你而家要做啲嘢嘞，你可以點樣做。噉佢就嘗試去到呼召你去做某一樣嘢囉。噉其實好多唔同類型嘅歌，都會呢啲噉樣效果嘅。
苗：嘩，真係答得非常之詳細。噉啱啱有個……有個位，即係幾得意嘅，你話乜嘢「音樂係攞嚟整理一個族群對一樣……唔同事件嘅睇法」啦，或者詮釋啦，呢個係我之前冇諗過嘅嘢嚟嘅。
以：哦，因為好多唔同嘅事，其實可能佢本質上，或者佢表面上係冇直接關係𠺢嘛。譬如話一個社會裡面啦，以前呢，早十年左右啦，發生咗好多嘅事啦，有唔同嘅轉變啦。噉但係最近呢兩年呢，就有另一啲唔同嘅事件發生喎。噉其實呢兩樣嘢表面上係冇直接嘅關係嘅。噉但係呢啲歌就去到幫你去到搵出佢哋嘅關係啦，同埋去到將佢睇成同一個大嘅一個轉變啦。
噉譬如話某一首……我唔知有冇人聽過嘅歌呢，裡面就有好出名（嘅一）個「歸家」嘅「歸」字嘅。噉其實我當時我去睇呢首歌嘅時候呢，就覺得呢個字好特別啊，因為呢，佢表面上呢，其實佢係有一個宗教嘅意味嘅，即係有啲似喺教會裡面去到讚頌呢個神嘅一個語言嘅。噉所以佢表面上就係用緊呢個「歸」係「屬於」嘅意思啦，英文就係belong啊，係「畀你」啊，噉樣嘅意思啦。但係同時間「歸」喺我哋日常生活裡面，係「回到」噉樣嘅意思吖嘛。噉我就覺得呢一首歌呢，係同時間用緊呢兩個意思囉。因為一嚟就係講緊讚頌，就好似你啱啱講嘅其他北歐嘅國歌噉啦。二嚟就係講緊「返返去一個之前有嘅狀態」啦，噉就可以連繫返，OK，呢一班人對於佢哋呢個社會以前嘅想像、以前嘅回憶啊，噉樣囉。噉同時間呢，佢就係呼應緊歌裡面其他部份會出現過嘅一啲字句啊，係表達相類似嘅意思嘅，就係「回復到以前狀態」噉樣嘅意思嘅。噉同埋我嗰時我睇嗰首歌嘅時候呢，佢喺音樂，佢喺旋律裡面，都反映到類似噉樣嘅感覺。因為佢會係中間有一段會唔同咗啦，噉但係之後最後一段呢，就會同返第一段一樣嘅。噉就會有呢一個「回到」噉樣嘅感覺囉。我唔知佢係有意定係冇意啦，噉但係我就好欣賞到佢啲……用呢一個字，去到概括到、去涵括到咁多嘅意思啦。噉至於啲人聽嘅時候有冇噉嘅感覺，我就唔肯定喇。噉但係我覺得佢呢一個選詞，對於首歌嘅成功係非常之重要嘅。
靳：噉其實阿以色列你其實對啲歌或者音樂上高有噉樣嘅研究呢，噉其實你平時聽開啲乜嘢歌㗎？
以：哦，呢一個就係一個語言嘅節目啦，噉但係其實我平時聽開都係冇文字嘅歌嘅。所以我變咗一聽一首歌嘅時候，我就會特登去到諗到咁深囉。噉反而我喺日常生活裡面，可能啱啱一開始講到大家聽開廣東歌啊，甚至係外語歌啊，我都接觸唔係特別廣泛嘅。噉但係我知道你哋好似係聽好多啲外語歌，因為我哋次次去唱K嘅時候呢，你哋就唱埋啲我聽唔明嘅嘢嘅。睇住個screen，就心諗，係咩嚟㗎。噉……噉其實你哋係點樣搵到呢啲歌嚟聽㗎？我完全唔識點樣發掘一啲新嘅歌囉。
靳：我諗……我諗我發現呢啲歌，我諗第一個契機呢，其實有幾個嘅。噉第一個開始，其實就係啲網絡嘅……我哋叫迷因啦，即係memes噉樣啦。你記唔記得……即係好早好早嗰陣時，真係00年代嗰陣時呢，有一個德國（按：美國）嘅肥仔噉樣，喺度跳呢個Numa numa舞噉樣嘅。（苗：啊，係啊。）嗯，噉就……嗰陣時應該係好多人對於……即係一啲英文嘅歌，第一次聽到噉樣嘅。因為嗰首歌其實本身呢，就係呢個羅馬尼亞文嘅Dragostea Din Tei啦，噉就嗰陣時開始，我就好好奇，噉嗰首歌其實喺度唱緊啲咩呢？佢係咩語言呢？噉樣。因為嗰陣時呢，就未有Spotify啦，我都係上網去到搵呢個mp3啦，大家去睇下有冇mp3可以聽下噉。（以：好老啊）噉佢有……吓？
以：搵mp3好老啊。
靳：好老啊，係咪啊？跟住仲要上網搵呢，究竟佢嗰個原文係啲乜嘢噉樣，然後就下載返落嚟啦。跟住將佢貼喺一個word file度，跟住我就將我啲所以唔同地方……即係係搵返嚟嘅歌詞呢，全部擺晒喺一個word file度噉樣嘅。好懷舊嘅，其實成件事。噉我諗第二樣呢，就係因為我其實以前呢，我哋有一個……屋企有個工人姐姐啦。噉個工人姐姐呢，佢係一個印尼人嚟嘅。但係佢其實係一個有……混血兒嚟嘅，因為佢媽咪呢，其實係印度人嚟嘅。噉我哋會喺屋企呢，就會睇一啲Bollywood嘅戲嘅。係嘞。我晏晝呢，會喺屋企睇Bolllywood嘅戲嘅。
以：好全球化啊，成件事。
苗：Mr Worldwide。
靳：Mr Worldwide。
以：係啊，Mr……
靳：都係好因緣際會嘅事嚟嘅，我覺得，噉。噉嗰陣時就聽埋啲……啲歌啊，咩……我記得嗰陣時有一首……有一套戲，叫做咩Hum Tum噉樣。跟住我就又嘗試去上網搵啲詞啦，噉當然我嗰陣時睇唔明天城文啦吓，係嘞，而家都睇唔明天城文嘅，對唔住啊。噉但係就覺得好得意喎，呢隻文，究竟佢喺度唱緊啲乜嘢呢？我可唔可以跟住佢唱呢？跟住我就上網搵返啲拼音落嚟，跟住嘗試跟住佢唱噉樣。噉我諗呢個係啟蒙嚟嘅。噉三苗其實又點樣開始聽外語歌嘅呢？
苗：噉就……我聽嗰啲外語歌，就通常係因為自己有學嗰啲語言啦。本身對嗰一啲語言嘅文化或者音樂啊等等嘅嘢，都有啲興趣。噉就有啲就自己搵嘅，特……即係特登去……走去搵嗰一啲語言嘅歌又有，有啲係可能係講嗰個語言嘅人，噉樣去介紹嗰啲歌啦，噉跟住再見到，哦，原來啲歌手又有其他嘅歌啊，噉又去……又去㩒嚟聽下。噉有時你知道即係YouTube啊、Spotify呢啲噉樣好犀利𠺢嘛，嗰啲演算法，噉樣就會介紹到好多你都會鍾意聽嘅歌畀你聽囉。噉係真係幾犀利嘅。
靳：好犀利啊，真係。
以：就唔使search mp3嘞。
苗：係啊，唔使搵mp3嘞，就自動就有一堆九成九會鍾意聽嘅歌囉。
靳：係啊。同埋佢真係會推介埋佢嗰隻語言入面有其他同類型嘅歌噉樣。即係我嗰陣時就……加泰好……好熱烈𠺢嘛，嗰陣時，又好多……國際注目。跟住我哋又……又睇下，哦，啲加泰文係咪好好學呢？噉樣。跟住就……嗰陣時都喺度睇下，有冇啲加泰文嘅rock呢？結果其實都係有一堆㗎喎，噉樣。仲會有一個playlist全部都係加泰文嘅rock啦，跟住就聽得好熟。嗰陣時搭車係噉喺度聽。
以：噉但係你自己唔識加泰文，係咪？
靳：唔識，梗係唔識啦。
以：噉你點樣去到享受呢啲嘅歌呢？當你唔知佢噏緊乜嘅時候。
靳：係嘞。噉我覺得呢，享受一啲外文歌呢，其實都有唔同嘅方法享受嘅。噉當然你音樂其實本身都係一個大家人類嘅語言嚟㗎啦，係咪先？你唔一定要聽得明佢啲歌詞，都可以享受嗰個音樂嚟嘅。噉係當然有時……（以：呢個有排拗）係咪？噉但係當……當然有時呢，你想聽得明佢講乜啦，或者想跟住佢唱啊噉樣。噉有啲咩資源呢？噉我覺得有一個好好嘅網站，叫做 lyricstranslate.com 。呢個網站真係好犀利，佢有好多唔同唔同語言嘅歌嘅歌詞喺度，噉真係有人畀心機做義工噉樣同你去翻譯呢啲歌。同埋如果本身隻歌冇翻譯嘅話呢，你直程係可以喺嗰個網站上高呢，請求人哋幫你做翻譯噉樣嘅。我都嘗試請求人哋翻譯一首好短嘅希伯來文高，噉樣然後真係有人譯畀你㗎喎，又覺得幾好喎。然後中間仲有……有段俄文，跟住翻譯埋段俄文畀我囉，我覺得好感動啊，真係。
以：嗰首叫咩名啊？
靳：Amok batal，好似係。噉就大家可以上返去搵噉樣嘅，YouTube都有嘅。噉所以我就覺得呢樣嘢真係好正。
以：噉呢個年代譯歌嘅習慣冇咁common啦，即係多數聽就係聽返你自己語言嘅歌，或者直接去聽人哋嗰首語言嘅歌啦。噉但係如果睇返啲以前嘅音樂呢，其實都好常見會直接去譯咗人哋首歌畀你哋去到再唱嘅。噉譬如話柴可夫斯基有一首叫做None but the lonely heart嘅歌啦，噉其實佢原本係嚟自一首德文嘅詩嚟嘅，就叫Nur wer die Sehnsucht kennt。噉之後有人就將首詩譯做俄文啦，Нет, только тот, кто знал噉樣呢，噉柴可夫斯基就將佢擺咗喺一首歌裡面嘞。噉但係後來呢，因為俄文真係比較少人識啦，國際上面嚟講，噉於是就有人將佢譯做英文啦，噉就搵個翻譯去到可以配到返佢嗰個旋律嘅。噉就好似你哋譯國歌噉樣譯法。噉但係譯嗰陣好似啱啱你哋嘅例子噉啦，譯嚟譯去呢，就越譯越唔同嘞，噉之後個意思都完全係改變咗啦。譬如話佢原本德文係講Sehnsucht，即係思念啦，噉之後英文就變咗做係lonely，即係孤獨嘞。即係連個歌名都已經唔同咗啦。
噉再極端嘅例子呢，就係馬勒嘅呢首《大地之歌》嘞。噉係咩嚟嘅呢？其實係嚟自一堆唐詩嘅。噉就係有啲鬼佬呢，就搵咗李白等等一堆唐朝嘅詩啦，噉就首先將佢譯咗做法文嘅，有人就將個法文譯做德文啦，噉於是馬勒就攞嗰堆德文嘅詩呢，就攞去寫咗一套嘅做品出嚟嘞，就畀人哋唱嗰啲德文嘞。之後佢就話，啊，呢啲就係呢個東方嘅文學嘞，噉樣。噉當然啲人係完全唔認得佢唱緊乜嘢啦，噉於是啲人就好似偵探啊，或者砌圖噉樣呢，就逐啲逐啲去到嘗試搵返，到底佢係用緊邊一首唐詩啦。因為譯咗兩次之後呢，已經係完全面目全非㗎嘞。
即係例如就係話佢第一首啦，叫做〈人間飲酒悲歌〉，就係嚟自呢個李白嘅〈悲歌行〉嘅。但係呢，中間佢呢，佢句「悲來乎，悲來乎」呢，就無啦啦唔知點樣譯下譯下，譯多咗幾句出嚟嘅，仲要係變咗咩「生命嘅餘燼係黑暗，係死亡」，咁黑暗嘅一樣嘢啦。噉之後仲有一首呢，就係唔知點解又攞咗首孟浩然，一首王維，就係大家比較熟悉嘅王維〈送別〉啦，就砌埋一齊，另外再加多幾句噉樣嘅。最過癮嘅係呢，後來就有人將嗰啲原本嘅唐詩呢，填返入去首歌度，然後用廣東話唱出嚟。至於啱唔啱聲調呢，就大家自己去發掘嘞。
其實我就覺得好搞笑，譯一次嘅話呢，就係你講嘅poetic licence啦，即係可能為咗你嘅藝術嘅目標，去到稍為改變佢個意思啦。但係譯多幾次呢，就變咗以訛傳訛㗎嘞。所以好搞笑，你唔會想像到喺呢個古典音樂裡面聽到李白啦。同埋佢尤其是嗰個年代係呢一個所謂嘅浪漫主義啦，所以佢哋就會為咗佢哋呢一個思潮嘅感覺啦，就去到改變佢嘅內容。即係可能會去fit返德國人心目中嘅浪漫係乜嘢，噉當然同唐人心中嘅浪漫已經好唔同啦，一嚟我哋冇浪漫呢樣嘢啦。
我記得以前就好多人講呢，就係中國人係特別鍾意秋天𠺢嘛，覺得好有feel定係點𠺢嘛。噉但係西方人就鍾意夏天𠺢嘛，噉其實呢一個嘅取向，已經睇得出文化上面嘅差異啦。噉當然喺詩詞裡面，係完全睇得出啦，呢啲嘢。
苗：噉睇嚟翻譯呢樣嘢，除咗翻譯嗰個文句之外，佢嘅文化都好重要喎。
以：係啊。各種文化裡面嘅差異，可能會幫助到，亦都可能會去到阻礙到你做一個好嘅翻譯，因為你又想人哋睇得明啦，又想人哋可以體會到原本嗰個意思啦。所以係好多挑戰嘅。
靳：或者調返轉嚟講啦，如果我哋有機會去聽其他文化、其他語言嘅音樂嘅話，噉我哋其實都係一個窗口，可以去睇到人哋點樣去睇呢個世界啊、佢嗰個文化嘅內涵啊，噉樣。噉其實都係一個十分之好嘅文化體驗嚟嘅。
以：噉好啦，今日我哋就掂咗啲翻譯嘅問題啦。雖然我哋都唔係翻譯嘅專家啦，但係當然我哋對語言有興趣嘅人啦，尤其是鍾意學唔同嘅語言嘅人啦，都會對翻譯呢樣嘢有啲體會啊、有啲唔同嘅經驗噉樣啦。噉呢，我哋最近就收到一位聽眾就留言畀我哋啦，就講返我哋上次討論過呢個用外語表達切身嘅嘢呢個問題。噉佢就話呢，佢好有同感啦，因為佢讀咗十幾年英文，喺中學同埋大專時期，除咗中文、中史之外，都係英文讀啦。噉同埋出到嚟處理文件嘅時候，都係用英文為主啦，噉所以讀、寫呢，就會係OK嘅，但係如果想用英語去到應付生活上面嘅情境，就會好難嘞。佢話，喺英語圈嘅地區旅行嘅時候呢，尤其是喺呢個疫情……即係好複雜嘅時候啦，噉同啲機場啊、酒店職員溝通呢，就會口窒窒啦。就算呢，喺香港呢，都會唔太敢去淨係得英文嘅餐廳嘅。
我就諗起前排呢，因為而家好多香港人就去緊英國吖嘛，噉因為要處理嗰個通關嘅問題啦，噉下下都要一啲比較複雜嘅英文去到同人表達你想做啲乜嘢嘅。都知道好多人就係因為呢一個英文嘅問題呢，就會變……搞到好棘手啦，可能會好難先過到關啦。其實都係嘅，因為香港可能同日本有少少似啦，佢教英文嘅時候，好着重呢一個讀、寫啦。Oral嗰個考試，佢淨係畀一堂嘅時間練習，噉就變咗冇乜機會去到實踐啦，噉可能去到現實嘅時候，就算你已經準備好個稿嘞……其實我都係㗎，我準備好個稿呢，去到當時真係要去表現啊嘅時候呢，都會緊張返啲嘅。（苗：係啦）噉其實真係個教育模式嘅一個限制？因為你咁大班人嘅時候，唔能夠去到幫大家都練習到，所以我哋好支持自學外語㗎。
苗：不過我又覺得呢，就唔需要去驚嘅，即係呢樣嘢。因為……即係英語國家嘅人，通常都成日接觸學緊英文嘅人啦，噉就算你嘅口語唔係真係話非常之好，噉我相信佢哋都明白，佢哋都會去遷就嘅，即係可能講慢少少啊，或者講啲……用少少容易啲嘅字啊，噉溝通都唔算係會有好大嘅問題嘅，即係一定唔會係出洋相嘅，去到。係啊，即係唔需要驚呢樣嘢囉，我就覺得。
靳：同埋我覺得香港人有一樣嘢，就係佢哋講英文嘅時候呢，太過着重自己一定要講一啲完全啱grammar嘅英文。即係語法一定要啱晒先至得。噉就結果變成自己講嘅時候呢，就……就係噉喺度諗自己究竟要點樣去組織嗰個句子啊，跟住諗得完呢，人哋都已經講晒啲嘢，走咗嘞噉樣。噉所以有好多時，就係真係要拋個身，放出去講。即係一輪嘴噉樣講，就算……即係可能真係啲grammar錯啊、冇咗個s啊噉樣，噉其實你嗰個意思人哋聽到就得㗎嘞。噉當然有好多嘢，之後再執。噉但係就我覺得語言，始終呢，係一樣溝通嘅嘢，只要夠膽你去……你係真係去學講出嚟嘅話呢，其實人哋都係會去嘗試去遷就你，或者係有啲咩唔明，其實人哋都會問你噉樣囉。
以：係啊，我都見呢，其實有好多唔同國家嘅人呢，譬如話係南美嘅地方啦，噉佢哋可能講英文嘅時候呢，會講錯唔少嘢嘅，但係佢哋都好流利啦、好有信心噉樣，可以表達出嚟。因為佢哋唔似我哋教育裡面噉樣，咁強調講嘢要完美，一百分，噉樣。
苗：係啦，噉好多謝呢位聽眾嘅來信啦。噉大家呢，如果有啲咩想同我哋講嘅，都可以email我哋啦，或者喺嗰個網站嗰度留言嘅。噉樣我哋都好想知道大家對我哋呢個節目有咩睇法嘅。
以：多謝大家收聽呢一集啦。噉記住呢，我哋呢個節目呢，喺唔同嘅平台都搵到啦，包括YouTube啊、Apple啊、Spotify啊等等，都可以有嘅。同埋我哋啱啱呢，設立咗呢一個Patreon嘅課金平台啦，噉就可以畀大家去到支持呢個節目嘅運作嘞。噉因為我哋喺技術上面啦、同埋喺我哋嘅時間上面啦，都好需要大家去到幫助我哋繼續去到運作嘅，噉希望我哋都可以繼續為大家製作更加多嘅集數啦。
靳：噉我哋下集再贅言狂想嘞，哎吔，噉我哋下集再絮言狂想嘞！
靳：啲日語曼語源呢，就經過咗啲好規則嘅音……
苗：日耳曼語言
以：噉呢個已知嘅語言，佢嘅……佢嘅語言、語源……
苗：日語曼已誅嘅議員，尤其講緊乜嘢
以：講緊日……日語曼已知嘅議員嘅語源囉
靳：日耳曼語支嘅議……語言嘅語源
苗：日……日耳曼乳豬……乳豬嘅議員？？
以：好啦！歡迎大家返到嚟〈絮言．狂想〉第七集，我係以色列
苗：我係三苗
靳：我係靳尼
以：大家亦都可以叫我Israel啦，或者係法文嘅Israël啊、其他語言嘅Izrael等等。你哋啲名呢，有幾多唔同嘅變種㗎？
苗：冇乜變種喎，我個名。淨係永遠都係……即係聖經嗰個撒母耳啦，大家知道係邊個名啦。噉喺好多拉丁字母寫嘅語言呢，都係一樣串法嘅，全部。通常如果講其他語言，就會直接用返嗰個語言嘅發音，噉就好簡單
以：咁悶㗎？
靳：噉你哋兩個都……嘅名都係由希伯來文嚟啦，噉其實得我嗰個就唔係嘅。就係我嗰個名呢，其實就係由塞（基）爾特語度嚟嘅。噉就係……即係Kenneth呢個名啦，即係靳尼啦，譯做。噉就Kenneth其實我係喺英文出面，好似都冇乜人，聽過，有呢個名嘅，其實就。主要都係英文聽得比較多啲。係嘞。噉但係佢本身都係由呢啲……由一啲蓋爾語度嚟啦，有一啲比較舊啲嘅蓋爾語度嚟啦，即係……即係啲Gaelic嘅languages啦，噉樣囉。噉所以就有一個……有一個Scottish Gaelic嘅variant好似叫Coinneach，但係我唔知我發音準唔準嘅。
以：我見你好似喺互聯網唔同地方都有啲化名㗎喎。鍾意就噉攞其他語言就拼返Kenneth出嚟
苗：喂你係咪……你開人哋嘅account做咩啫？
以：係咪唔開得㗎？
靳：開得嘅。
以：但係我諗嗰啲應該都比較容易認得嘅。但係應該最難認嘅就係佢愛爾蘭文嗰個form，因為太多太多元音喇，係咪啊
靳：係好多好多元音啊，又咩oi，又有ea啊，噉樣㗎嘛。係因為……始終都係（苗：愛爾蘭文）係喇。嗰個其實唔係愛爾蘭文嘅form嚟㗎，嗰個係蘇格蘭蓋爾語嘅form嚟嘅，即係Coinneach噉樣。噉就因為佢都要啱返啲拼寫嘅規則啦，噉所以就變咗好多啲蓋爾語，即係例如話我哋講緊愛爾蘭文啊、或者係蘇格蘭文啊，噉都係喺拼寫上高呢，永遠都係會有兩個……兩個元音字母黐埋一齊噉樣，好得意嘅。噉但係就英文通常你拼出嚟，都係拼返佢讀出嚟嗰個音出嚟，噉所以就兩個都變咗係e噉樣，Kenneth噉樣嘞。
以：哦！噉但係而家蘇格蘭人多數都用返英文名係咪啊？我諗。（苗：係啊）噉但係愛爾蘭嗰邊就比較興用返佢哋傳統嗰啲名啦，噉好多都係你一睇落去，你係……你係唔知點讀啦，唔知係咩名嚟㗎啦。噉但係原來同其他好多語言……即係入面嘅名，都係有直接嘅關係㗎喎。例如比較出名嘅可能有Seamus嗰啲啦。其實嗰個係James嘅愛爾蘭語嘅版本啦，噉但係變咗Seamus之後，就後來又入返英文裏面啦，噉就好似有啲人叫呢個名啦。同埋相類似嘅有Sean啦，噉可能大家都……成日都唔識點樣拼出嚟，即係無啦啦寫SE但係讀sh嘅，噉其實又係啲愛爾蘭文嘅名嚟嘅。有冇其……有冇其他係再廣泛啲，即係更加多variants嗰啲啊，你可以……
苗：唔係喎，噉你Sean噉你係㗎。噉你Sean你有John、Ian、Ivan、Johann……
以：其實我唔知Sean係John囉
苗：Sean係John吖嘛，係咪啊？
靳：Sean係John啊
苗：係囉，其實Sean本身係同英文嗰個John係……即係同源㗎啦，噉就仲有啲Ian啊、Ivan啊、或者Johannes啊、Johann啊，呢一啲噉樣嘅名，本身都係……都係同源嘅。但係去到唔同語言，佢又借返落英文啦，噉所以就會同時會見到好多唔同嘅變化啦，但係其實本身都係同一個名嚟嘅。
靳：係啊，其實我哋可以逐個數㗎。我哋由……即係西面噉樣一路數到去東面啦，好得意嘅。因為……嗱，噉就……愛爾蘭文啦，噉就話有Sean啦，噉除咗Sean之外呢，都有Eoin啦，呢個名啦。係嘞，Eoin噉樣嘞。係嘞。噉去到Welsh呢，就有呢個……即係Ioan啦，Ioan啦，噉就……英文就有John啦，去到西班牙文有Juan啦，法文有Jean啦，嗰個叫做……Brittany嗰隻叫做乜嘢啊？我唔記得咗。
以：Breton啊，Breton啊。
苗：我有個地圖啊，我post出嚟先。
靳：Breton叫Yann啊，Yann㗎，係喇
苗：慘，你由西面開始，然之後最西João冇咗。
靳：係咪João冇咗啊？
苗：João
靳：João係葡萄牙文，Joao，個A字上高有條斜……蛇仔噉樣嘅。係咪？去到……
苗：係囉，仲有啲Hans啦
靳：Hans啊
苗：Giovanni
靳：Jan啊
苗：係啦，Jan啊
靳：Giovanni
苗：Jens嗰啲
靳：Jens。即係德文有好多變體㗎嘛，即係有Jan啦，又有Hans啦，又有Johannes啦。即係Hans本身又係由Johannes split出嚟，嗰啲……即係小稱嚟嘅，噉樣，係喇。噉去到一啲斯拉夫語言啊，噉就例如話烏克蘭文啊、俄文嚟，噉樣就有Ivan呢個名啦，係嘞。即係仲有啲匈牙利文嘅János啊，係喇。噉就真係有好多好多唔同嘅變體。噉去到唔同嘅語言，都因應返佢自己唔同語言嗰個語法啊，或者個拼寫規則，或者嗰個語音呢，就變咗做唔同……完全唔同嘅名喇，而家。
以：噉但係好地地一個John……即係你就算第二個語言讀唔到呢個字出嚟，你改下個拼音咪得。點解會無啦啦變咗Ivan啊、有Ian啊、Hans啊，咁複雜嘅？點解會係Hank㗎？呢個……Hank唔係Henry咩？
苗：哦，呢個Hank呢，係同Henry係唔同㗎。因為之前有一條片，就係阿Hank Green……Hank Green自己認。佢就話佢搵返Hank呢個名係本身係Hankin，即係佢係Johann再加個diminutive，Hankin就變咗Hank。所以John同Hank係同一個名嚟㗎。
靳：所以兩兄弟係同一個名嚟㗎。
苗：係同一個名嚟。
靳：應該為大家補充返，如果大家可能唔識呢兩個人呢，就係叫做YouTube入面一個比較元老級啦、係一個比較著名啲嘅頻道（苗：啱啊），叫做vlogbrothers啦。噉樣就有兩兄弟呢，噉就會互相去send啲vlog畀對方噉樣，噉就每個禮拜都有兩次嘅。噉佢哋對對方都會講啲日常嘅嘢，好多唔同嘅嘢，每次都會搵啲嘢嚟講噉樣。噉佢哋兩兄弟就叫做John Green同埋Hank Green噉樣。噉Hank Green佢身份證名好似唔係叫Hank嘅，噉但係大家都叫佢做Hank，噉但係後來就搵到大家，哦，原來John同Hank係同源嘅，原來兩兄弟係同名嘅！噉樣。
苗：因為我唔知……嗱，我fact check返先。因為佢話係William Henry Green嘅。但係Hank……哦，OKOKOK。係有兩個，因為佢有兩個source，一係diminutive of Henry或者Hankin，Hankin即係medieval form of John。
靳：啊吓，係囉
苗：所以唔知……
靳：即係德文Hans嗰啲friend嚟㗎囉，基本上就係。
以：Jonas啊，仲有
靳：Jonas都係啊，係啊
以：Shaun、Shane……Shane都係啊
靳：Shane都係啊，係啊
苗：Shane……Shane……
以：比我印象中仲多添。噉你話佢呢兩個名係同源嘅話，其實係咩意思？即係……
苗：係囉！即係未……未define過同源呢個字係咩意思。
以：係咪即係原本佢有個聖經名，佢就噉譯咗入去個……第二個語言裏面。噉之後唔知點解就會譯咗咁唔同嘅樣出嚟吖，定係點樣呢？
苗：噉要講呢樣嘢呢，就首先要講去語言係點樣變化啦。噉如果我哋用一個生物嘅例子嚟解釋嘅話呢，譬如有一隻生物A，然之後開始繁殖啦，佢有好多唔同嘅……即係好多隻嘢啦。噉佢慢慢呢，就會去到好多唔同嘅地方。噉佢哋嘅地理範圍呢，就會越嚟越大啦。噉呢一個就會造成佢哋開始有一啲物種之間呢，有分隔嘞。噉如果你過咗條河，然之後大家與世隔絕噉樣生活，噉隨住時間呢，噉呢一啲噉樣唔同嘅族群呢，就會開始有自己嘅變化啦。有一啲自己先至有嘅嘢，就唔會傳畀第二啲個體嘅。噉久而久之，呢一啲物種呢，就會慢慢演化成唔同嘅物種啦，譬如話一啲單細胞嘅嘢，噉樣喺個海裏面慢慢上咗岸，噉跟住又變咗第二啲動物啊，跟住噉所以魚呢，同埋陸地上嘅動物又係而家有唔同喇。噉呢一個係一個生物嘅比喻啦。
去到語言嗰個類比呢，就係一群人本身係講一種語言嘅。佢哋開始人口增加啦，噉就去到唔同嘅地方，遷徙去唔同嘅地方。噉就開始自己有一啲比較獨立嘅群體。噉久而久之，呢一啲噉樣嘅語言嘅特徵呢，就會慢慢變化，就會少咗同原本嗰個地方交流，噉慢慢就會發展出一啲新嘅變化啦，越嚟越唔同，噉最後就會變成唔同嘅語言。通常古代嘅話呢，就係分裂做唔同嘅語言。噉所以同一個字，可能去到其他地方，就有唔同嘅講法，慢慢呢，就會變成一啲好唔同嘅嘢嘞。
噉本身因為呢一個係一個聖經名啦，噉所以好多群體都會用呢個名。噉正正因為呢一個名係一個聖經名啦，即係話好早嘅時候呢，就已經傳入咗好多唔同嘅語言啦，隨住時間，嗰啲語言就會慢慢演化佢自己嗰個版本嘞。噉所以就有咁多唔同嘅版本，噉就而唔係話，哦，借入嚟，然之後譯做自己語言，噉所以先有一啲Giovanni啊、Ivan啊、John啊、Jan啊呢啲咁……聽落去本身咁唔同嘅名囉。
以：吖係啊，我睇返嗰啲名呢，即係有啲咩Jonas啊，有啲Ivan啊，有啲Johan啊、Jovan啊，其實都爭好遠㗎喎，即係有啲又會多咗個s啊，有啲又會少咗個v、多咗個v、多咗個h，有啲係/dʒ/，有啲係/j/。噉其實你點樣可以知道佢係同源呢？
苗：係啊，呢個係一個好好嘅問題啦。噉呢啲語言犀利嘅地方就係佢哋呢一啲噉樣嘅變化呢，係有系統嘅，就唔係淨係話，哦，我哋一個名，或者一個字可以見到嘅。噉名係一個例子啦，噉但係如果我地……如果我哋嘗試去研究下咁多唔同嘅字，譬如話係啲名詞啊、普通嘅動詞啊、數字啊，呢一啲噉樣嘅字嘅時候呢，我哋好多時會搵到一啲好有規律嘅對應規則嘅。噉呢一啲對應規則……譬如話我哋見到語言A、語言B，哦，原來語言A呢，就係有呢個音嘅，語言B呢，就係……就會有第二個音出現嘅。噉而佢哋係成日一齊出現㗎喎，噉應該唔會係純粹咁啱吖，噉應該好低機會係只係咁啱而造成嘅啫。噉而且嗰兩個語言嘅族群呢，本身都係好有血緣關係，本身都可能住得好近嘅，我哋就可以去推斷，咦，噉呢兩個語言，應該就係有關係㗎嘞，噉而佢哋，哦，呢兩個音呢，本身應該係同一個音嚟嘅。噉樣。噉就係用呢一個方法去做一個大規模嘅搵一啲對應規則呢，然之後就再類似推一個祖先出嚟噉樣囉。
以：啊，我諗起我哋第一集講過呢個英文同埋拉丁文啊等等呢啲語言嘅關係，係咪啊？嗰陣時靳尼仲未喺度啦，就我同三苗講咗好耐啦，就講……好似係英文裏面canine同hound呢兩個字嘅關係。（苗：係嘞）其實呢兩個字就係同一個語源出咗嚟啦，噉但係一個就直接喺英文裏面經歷咗某一啲變化，就係變咗hound啦；另一個就係喺拉丁文裏面變咗canis呢個字啦，然後再進入英文，變成而家嘅canine。其實係咪同啱啱講人名嗰個情況好似呢？
靳：噉其實呢，我哋啱啱講呢，啲名呢，已經係算係一啲比較近嘅嘢嚟㗎喇。佢叫做一啲名嘅嘢嚟嘅，佢唔係一啲……其實好遠古以嚟已經會有嘅字嚟啦，噉其實最後都係有一個可能唔相干嘅語言，例如話希伯來文借過嚟。只不過佢借得好早。噉所以就借到去唔同嘅地方嘅時候，就會衍生出一啲唔同嘅版本出嚟啦。噉但係啱啱講到就係話真係hound同埋canine呢兩個字呢，其實就可以真係追溯到……去到真係可能幾千年前，當可能真係英文啊、拉丁文啊呢啲語言其實都仲未出現嘅時候，我哋講緊係……係有啲共同嘅祖先，噉可能佢本身有一個共同嘅詞喺度嘅。即係有一個好遠古，有一個詞喺度，就係講……即係狗呢樣嘢，噉但係就因為佢係經過唔同嘅語支噉樣分裂咗出嚟，噉佢每個語支都有唔同嘅變化，噉然後就成為咗呢兩個唔同嘅詞語出嚟喇。噉其實因為，嗱，我哋講緊hound同埋canis或者同埋canine呢兩個咁唔同嘅詞語，噉點解一個係h字頭，一個係c字頭呢？我唔記得一集……第一集嗰陣時有冇講緊，噉就係有一樣嘢，叫做Grimm’s law噉樣。噉就係有一個音變嘅規律噉樣。噉但係一開始呢，當啲人呢仲未清楚呢，其實啲歐洲嘅語言究竟係互相有啲咩連繫嘅時候呢，噉就……就我哋嘅主角呢，就係其實係撰寫格林童話……可能格林童話大家都聽過係啲乜嘢啦，即係係一啲童話故事啦，噉樣。噉但係其實呢，格林家呢，就有幾兄弟噉樣嘅，噉但係其實噉佢哋呢，有一個都係啲好鍾意研究語言嘅人啦，噉所以呢個Grimm’s law嘅Grimm呢，其實就係Brothers Grimm嗰個Grimm嚟嘅。噉就係……係嘞。噉但係我都唔記得係邊個格林兄弟啦，總之其中一個格林兄弟啦，可能佢哋合作都唔定啦……
苗：係阿Jacob啊。
靳：係Jacob Grimm係咪啊？係嘞。噉就……噉就Jacob Grimm呢，噉佢就係一個研究語言嘅……即係人嚟㗎啦，噉……噉嗰陣時其實啲人呢，都唔係好知其實講緊唔同歐洲嘅語言，大家都係知其實啲字呢，有啲字嘅音係有啲似嘅，係好似嘅。噉但係就唔知佢……佢哋中間嘅規律啊，或者中間嘅聯繫係啲乜嘢。噉阿Grimm呢，其實就……噉佢就發覺嗰陣時呢，其實喺歐洲語言入面呢，噉我哋講緊可能真係一啲法文啊、意大利文啊、西班牙文呢啲語言呢，同埋我哋講緊一啲即係可能德文啊、英文啊、瑞典文啊呢啲語言呢，係有一啲好大嘅唔同㗎喎。同埋一啲好有規律嘅對應嘅。例如喺呢啲法文啊、意大利文入面啊，「三」做例子噉樣，噉就法文係trois噉樣，噉但係呢，英文就係three噉樣，係喇。噉就點解全部啲t嘅字呢，就會變晒做th音呢？噉樣。噉另外又發現喎，點解呢，拉丁文canis嘞，或者canis啦，噉點解會變咗做英文hound、德文會變咗Hund噉樣呢？例如話拉丁文pes，或者pedis，即係「腳」噉解，點解去到英文呢，會變咗foot，去到德文會變咗Fuß噉樣呢？點解啲p會變咗做f呢？噉樣。噉佢就歸納咗啲好有規則嘅對應出嚟，例如就話呢啲p呢，呢啲喺我哋叫做法文啊、意大利文呢啲語言入面嘅P、T同埋K呢啲音呢，去到德文、英文呢啲語言入面就會變咗F、TH同埋H噉樣嘅。噉即係基本上呢，有一啲ppp呢啲音呢，變咗fff呢啲音嘞噉樣。噉我哋喺語言學上高呢，第一樣叫做爆音，第一樣叫做……即係擦音噉樣啦。係嘞。噉就有一個噉樣嘅變化。噉另外就係話啲B啊、D啊、G啊，都會變晒做P啊、T啊同埋K噉樣。係嘞。噉係一個好有規則嘅事情嚟嘅。嗰陣時發現，簡直係震驚全世界。（以：十四億人！）原來係有一個咁有規則嘅對應嚟㗎，原來佢哋係嚟自唔同嘅……（苗：震驚七十億人！）真係震驚七十億人。
苗：嗰陣時應該冇咁多
以：有……有冇十億
靳：應該冇咁多，同埋都係歐洲啫。係嘞。噉但係都係震驚咗好多人啊。
苗：震驚幾千萬人
靳：係喇，原來係呢啲……呢啲語言呢，其實係有親戚關係㗎！而且係嚟自唔同嘅分支㗎！噉樣。噉所以我哋就會發現，哦，原來我哋之前講緊啲法文啊、意大利文啊、西班牙文呢啲嚟自羅曼語支嘅語言，同埋德文啊、英文啊、瑞典文啊呢啲嚟自日耳曼語支嘅語言呢，其實係……係喺唔同嘅地方呢，有一個……祖宗嘅語言入面就分叉咗出嚟。
苗：係啦，噉呢一個祖先呢，就叫做Proto-Indo-European啦，或者叫原始印歐語。呢一個係語言學裏面最成熟嘅擬構語言啦，噉呢一個原始印歐語呢，就係用一啲啱啱講過嘅比較語言學嘅方法啦，嚟調轉推返出嚟嘅一個擬構語言。佢就同人工語言就唔同啦，噉呢啲都係用一啲現代嘅語言呢，去再推返出嚟㗎啦，噉所以其實我哋係唔知道係咪真係有呢一隻語言出現，或者呢一個語言係咪真係係我哋推出嚟噉樣嘅樣嘅。所以呢，通常語言學家喺用呢個原始印歐語嘅時候呢，就會加咗粒星星喺嗰個最左邊，噉就標示呢，係一啲未證實嘅字，只不過係我哋推出嚟，我哋估，哦，以我哋而家睇到嘅證據呢，就應該係噉樣嘅。噉但係我哋就唔肯定。
以：噉有冇得證實㗎？
靳：應該冇得證實
苗：如果你掘到嚿嘢出嚟，上面寫咗呢個字，噉咪證實到囉
以：嗰陣時仲未有written……
靳：但係……
苗：但係冇，噉咪冇囉！
靳：原始印歐語嗰陣時啲人唔識寫字㗎嘛！
苗：噉……噉冇啊，冇計㗎喎
以：即係falsifiable，係啊
靳：係啊。同埋我覺得原始印歐語呢樣嘢最神奇嘅地方就係呢，我唔知係咪呢啲人喺度建構呢個語言嗰陣時呢，開始發現呢，有好多唔同……世界上好似望落去完全無嚟挐更嘅語言呢，都可以執落去，然後就，咦，原來發現咗原來係呢個原始印歐語嘅後代。其實應該係調轉嘅，即係啲人發現有一啲……有一啲語言，例如話完全唔關事嘅語言，就係例如啲高加索嘅亞美尼亞文、伊朗嘅波斯文啦，呢啲全部都……都可以佮返落去我哋講緊原始印歐語，去推返出嚟呢樣嘢嘅一啲音……語音嘅對應，係啦。噉甚至係可以纜埋可能印度北部，可能大部分嘅語言，例如話我哋講緊通常我哋講得最多嘅印度文（即係印地文啦，其實）印地文啊、烏都語啊（即係印地文同烏都語其實係同一樣語言嚟嘅），噉就係……就……係啦，印地語啦、波斯文啦，原來又係一個分支嚟嘅，噉樣。噉叫做一個Indo-Iranian嘅……嘅分支噉樣，噉即係印度伊朗分支，係嘞，噉樣。
噉仲有一啲我哋平時又係覺得好奇怪嘅語言呢，例如話我哋講緊巴爾幹半島上高嘅阿爾巴尼亞文噉樣。噉借詞嗰集我哋講過巴爾幹半島上高有好多唔同嘅語言，噉但係其實我哋講緊有好多呢啲唔同嘅語言，其實都係去到最後都係由原始印歐語度嚟嘅。噉但係佢係好早已經分開咗去唔同分支噉樣出現咗，噉其中有一個……即係孤伶伶走咗出嚟嘅語支，就係阿爾巴尼亞文，佢就好早已經分咗出嚟，跟住就……啲人就無端端喺（度）自成一角，喺呢個阿爾巴尼亞嘅地方，噉樣喺度講咗自己啲文，講咗幾千年噉樣啦。 係喇，噉就……呢……呢樣又係一啲好神奇嘅發現嚟嘅，即係我哋講緊就係話原來去到呢啲完全……睇落去完全唔關事嘅語言呢，其實你用一啲規則去類推返去呢，其實係有一個好遠嘅血緣關係喺度。呢樣係一……我覺得比較語言學上一樣好神奇嘅地方。
苗：噉啱啱你話日耳曼語嘅F係對應唔同語言嘅P啦，噉你點樣知道原始印歐語裏面係乜嘢呢？你點知佢係F定係P啊，定係點樣呢？
靳：嗱，其實我諗呢樣嘢呢，最簡單、最……最直接，應該都係多數決啦。我哋講緊如果有一個已知嘅語系入面呢，有好多唔同嘅語言，我哋講緊大部分其實都係用緊某一個音，噉然後有小部分嘅語言係第二個音，噉就喺印歐語系入面呢個情況就係話，哦原來希臘文、亞美尼亞文、伊朗……即係波斯文，或者法……即係法文呢啲語言，全部都係用P嘅，噉但係……即係得呢啲德文啊、英文啊呢啲用F嘅，噉樣。噉嗰個祖語，或者嗰個祖先語言係P嘅可能性就大啲囉。
噉另外第二樣嘢，其實我哋都係講例如一啲音變呢，其實呢，唔係一啲對稱嘅嘢嚟嘅。點樣講呢樣嘢呢？就係我哋講緊喺歷史上高呢，係有一啲音係容易啲變成第二個音，噉但係少啲呢，由第二個音變返做呢個音嘅。噉我哋講緊P同F就係一個好好嘅例子喇。有好多……即係語言入面呢，佢都有P去到F呢個過程，噉由……由F去到P呢個過程係咪冇呢？唔係冇嘅，噉但係少啲，即係機會率細啲。噉喺擬構上高呢，噉有好多嘢都要估嘅。噉既然……即係多數決都係P，即係P變F又多啲，噉P變F嘅機會率咪大啲囉！
苗：係啦，一個最明顯嘅例子就係漢語啦，P到F。噉以前喺中古漢語嘅時期係冇F音嘅，即係嗰啲弗啊、花啊、發啊，本身都係P嚟嘅。噉呢個就係所謂「古無輕唇音」啦，噉輕唇音就係F啦，重唇音就係嗰啲B啊、P啊嗰啲噉樣嘅音啦。噉呢一個係一個好常見嘅音變啦，噉所以你見到英文呢，喺一啲希臘文借返嚟嘅字，例如PH字，噉都係讀F㗎喎。噉點解讀F呢？就係因為嗰個P字呢，PH呢個字母呢，本身喺古希臘文裏面就係一個送氣嘅P音嚟嘅，一個p噉樣嘅音。噉久而久之，去到現代希臘文啦，同埋借埋落英文呢，就變咗個F喇，例如physics、philosophy呢啲噉樣嘅字，本來可能係「pilosopia」。噉呢一啲噉樣嘅字，就可以體現到呢一個係……呢一個非常之常見嘅音變囉。
另一個推啲古嘢嘅方式就係睇借詞。例如話有啲芬蘭文係借Proto-Germanic㗎嘛。噉Proto-Germanic你係推出嚟，proto吖嘛，你推出嚟㗎嘛，但係有啲attested（證實咗）囉。就係例如嗰啲咩*kuningaz嗰啲，你去到芬蘭文係kuningas。就係佢直接借Proto-Germanic囉。噉你就呢啲睇到囉。
以：等陣！芬蘭文，我哋要講芬蘭文呢，呢個係好特別嘅情況，即係喺成個歐洲裏面呢，絕大部分嘅語言都係印歐語系啦，但係唯獨係某幾隻呢，就係例外嚟嘅。噉芬蘭文就係其中一個喇。噉仲有愛沙尼亞文啦，就係同芬蘭文好接近嘅一個語言啦，同埋仲有呢一個匈牙利文啦。噉呢啲都係另一個語系嚟嘅。噉係有幾唔同呢？係唔同到直程唔屬於印歐語系裏面啦，噉係完全獨立嘅。即係你諗下喎，去到印度啦、去到伊朗啦，呢啲語言都係印歐語系，唯獨係歐洲裏面反而有幾隻唔係。噉所以換言之，你英文同埋譬如印地語，其實個相似度係高過（地理上）比較接近嘅芬蘭文。所以其實好癲㗎。噉但係又好似我哋講借詞嗰陣時講過啦，因為芬蘭佢本身佢個地理位置係接近譬如瑞典文啊、俄羅斯啊噉樣啦，所以其實佢喺歷史上面一路演變嘅期間，雖然佢個根係唔同啦，即係可能佢個DNA唔同啦，噉但係之後佢演變期間呢，又可能呢度擸啲、嗰度擸啲，噉又借咗好多唔同嘅字返嚟啦。即係就算係啲好基本嘅字，都可以借返嚟嘅。即係譬如話好似講「已經」嗰個意思嗰個字，係嚟自日耳曼語系，係咪啊？
苗：係？咩字啊，睇下先
以：Jo，好耐之前查過
靳：Joo？Joo唔係「係」噉解咩？
苗：Jo呀？
以：嗰個係另外再借過，呢個喺現代芬蘭文裏面嘅（苗：哦，Proto-Finnic）casual啲語言裏面呢，佢又再借多次Joo呢個字，但係呢個就係嚟自瑞典文嘅Ja，噉就變咗做Joo，噉就係用嚟做「係」嘅意思。但係佢本身有另一個字Jo呢，係嚟自以前嘅……好耐之前嘅日耳曼語系……
苗：Proto-Finnic借Proto-Germanic㗎喎，呢個。黐線。
靳：嘩，好癲喎，呢個。
苗：所以係有晒……有晒Estonian、咩Votic、Veps嗰啲，Karelian全部都有喎
以：借咗兩次
苗：講起芬蘭文呢，就可以順便講一講，另一個我哋點樣知道嗰個原始嘅語言係點樣嘅呢？噉就係睇一啲借詞嘞。噉芬蘭文呢，喺好耐好耐之前呢，就借咗好多原始日耳曼語嘅字啦，噉例如話King呢個字本身係*kuningaz，喺叫做Proto-Germanic裏面啦。噉芬蘭文呢，就好早嘅時間就已經借咗呢個字喇，噉就有kuningas，噉而家嘅芬蘭文都係噉樣啦。噉所以呢，就保留咗一個好舊嘅一個噉樣嘅版本。就算其他日耳曼語去到而家呢，就冇一個語言係噉樣講啦，但係呢，我哋都可以喺一啲借詞度見到呢啲噉樣嘅現象囉。噉呢個都係一樣非常之……非常之得意嘅嘢嚟。
以：噉但係當然如果你係一個現代人嘅角度睇返入去一個現代嘅語言裏面呢，好容易會產生冇啲嘅謬誤嘅。即係譬如啱啱講過呢個kuningas同埋佢隔籬瑞典嗰個konung，噉其實你望落去覺得好似喎，噉但係到底係咪即係佢哋（兩種語言）同一個語源呢？噉同一個道理，你睇英文同德文，King同埋König係有啲似㗎嘛，嗰個情況你就可以話佢哋係同源。噉你點樣分清楚到底佢係真係同源定係佢係借返嚟呢？其實好多時候真係睇返佢啱啱一開始講嗰啲聲音嘅對應啦。即係好似一開始講過嘅hound同埋拉丁文裏面嘅canis啦，或者後來演變出嚟嘅葡文「膠」啦
苗：係cão，有個鼻音嘅
以：Cão
苗：OK
以：噉你知道佢哋有呢個對應之後，你睇返英文裏面canine嗰個，你就知道佢係借返嚟，就唔係佢本身有嘅一個字囉。噉同樣道理，你喺……譬如話你睇返芬蘭文嗰個情況，你同瑞典文比較，佢根本就冇呢啲噉樣嘅對應啦。一嚟佢哋共通嘅字其實唔多啦，就係淨係得佢哋借嗰啲字啦，噉你就好難總結得出佢哋有噉樣嘅關係，我諗係噉啦。
苗：就算係一啲好多借詞嘅語言，譬如話日文借咗好多漢語嘅字啦，噉都唔代表日文同漢語係有一個血緣嘅關係。譬如我哋話……即係我哋會見到好多H同埋P之間嘅對應，但係都唔代表日文係……呢一啲字本身係同源嘅，只不過係借返嚟嘅啫。噉因為我哋見到好多日文裏面係有H音嘅字，佢本身就冇一個漢語嘅對應，噉呢個時候我哋就可以有一個方法可以體現到，哦，原來呢啲係咪佢本身有嘅字呢？即係呢一啲噉樣咁本土、咁……比較基本嘅詞語，譬如話嗰啲……一啲文法嘅嘢啊、一啲比較原始嘅動詞啊，呢一啲……呢一啲噉樣嘅嘢，喺漢語其實係冇乜對應㗎喎。即係當然我哋寫出嚟有個漢字啦，噉但係如果你淨係聽個聲呢，係同漢語完全冇關係嘅，真係完全唔同嘅。噉呢個時候，我哋就可以用一啲其他嘅證據，就證明到即使我哋見到好多對應，都未必係代表佢哋係同源嘅。
以：噉係喇，噉日文有咁多中文嘅借詞啦，噉但係佢本身佢係有冇其他一啲所謂嘅親戚嘅語言呢？定係……點解我哋好少聽人講嘅？
靳：噉其實我哋首先講咗一樣嘢先啦，噉即係啱啱阿三苗所講啦，噉其實因為日本喺歷史上高，或者係我哋講緊……即係日本啊、或者係一啲……即係我哋而家有中國嗰啲地區啦，噉歷史上高有好多交流嘅。噉所以有好多借詞，噉基本上其實就係日本……即係日文入面借咗好多漢語嘅詞啦，即係嗰個年代……即係其實喺唔同年代都有借過好多漢語嘅詞返去噉樣啦。噉但係就唔代表日文同埋漢語係同源嘅，噉樣。因為佢有多啲基本詞語啦，例如話……即係我啊、你啊、或者係……即係飲啊、食啊呢啲詞語，其實都係一啲本土詞嚟嘅，其實同啲漢語係完全冇關係嘅，噉樣啦。
噉但係其實日文本身呢，其實都有好多……親戚嘅。
以：係咪就係諗唔到呢個字啊？我都諗咗好耐
苗：好多相似嘅，好多親戚，係啊，好多近親
靳：係咪好多呢？其實又唔係嘅。噉但係佢啲親戚呢，入面呢，日文係最多人講嘅。噉……噉佢哋依家親戚其實散落咗喺邊呢？嗱，噉就係我哋依家沖繩嗰啲地方噉樣嘞。係嘞。噉樣就因為沖繩係一個好特別嘅地方嚟嘅，即係日本你都叫做……即係可能有啲比較大啲嘅島，噉沖繩縣咁多個島啦。就噉「沖繩」通常指嗰個沖繩島噉樣啫，沖繩縣呢啲島呢，其實係一個列島，係真係散開晒，中間隔咗好遠噉樣。噉其實就……即係好容易促成呢，呢啲語言嘅變化，或者一啲語言嘅分化出嚟，噉樣。其實喺呢啲沖繩縣入面，好多唔同嘅島上高呢，都有唔同嘅語言嘅。噉即係例如就係話……即係我哋比較出名嘅沖繩語啦，或者以前嘅琉球語啦，噉同埋例如話我哋宮古島都有個宮古語，與那國島又有一個與那國語，係嘞八重山島又有一個八重山語，噉其實每一個島，或者係好多呢啲島上高呢，都係講緊一啲可能對方都唔係好聽得明嘅話，即係已經分化到對方唔係好聽得明嘅話。噉當然喺歷史上呢，噉其實日本呢，就會叫呢啲嘢做方言，係喇，就係一啲地區嘅方言噉樣。都係啲日本嘅方言。噉但係當然呢，其實互相係聽唔明㗎。你叫一個日本人呢，聽一個人完全用沖繩話講嘢呢，係完全唔知佢做緊乜嘅。噉但係都係因為政治原因啦，噉所以就叫佢做方言。噉其實而家都要有……有返一啲認知，就係其實呢啲係唔同嘅語言嚟嘅，係嘞。噉所以就講緊日文呢，其實係有親戚嘅。通常呢，英文就會叫呢個就叫做Japonic呢個語系噉樣啦，噉就入面包含咗好多唔同嘅語群噉樣。噉日……日文係其中一個，噉但係沖繩縣嗰啲話，噉就有一啲沖繩語群嘅。噉就日本有好多唔同好細、好少人講，噉但係都仍然存在嘅語言噉樣。噉其實呢個都係一個好……好有趣嘅嘢嚟嘅。
以：噉但係隔籬韓國呢，又係點樣呢？因為有時啲人一初頭學日文、韓文嘅時候呢，就發覺兩個係好多相似嘅地方，可能某一啲語法上面嘅規則啊，係有啲相似嘅地方。噉其實韓文就好出名係一個孤立語言嚟嘅。（靳：傳統上啦下）噉即係佢係完全冇親戚嘅，唉，好慘，佢係石頭爆出嚟嘅。換言之就係佢喺歷史上發展嘅時候，就冇分咗其他分支出嚟啦，就一直都係保留返一個類似噉樣嘅形態啦，噉所以而家聽出嚟，就全部都係一個互相溝通到嘅語言啦。又或者係佢啲親戚已經絕晒種啦。噉至於同日文有啲咩關係，其實就係純粹係又係地方上面近啦，所以可能某啲……不論字定係語法上面，就互相有啲影響啦。噉但係呢啲都係估估下嘅啫。
噉同埋有其他孤立語言都好出名㗎喎。即係好似有歐洲裏面嗰個巴斯克話啦。（苗：係嘞）佢係喺西班牙嘅一個縣裏面嘅……
苗：係啊，如果大家有睇波呢，噉知道畢爾包啊，噉就係呢一個巴斯克地區嘅首府，就係叫Bilbao
以：噉佢就係有啲好癲嘅語法上面嘅特色啦，噉就同歐洲任何其他語言都好唔同嘅。
苗：噉我哋有時話一啲語言係孤立語言啦，但係呢，有啲人就覺得唔係喎，有啲人就話，哦，原來日文同韓文，或者加埋嗰啲咩蒙古文、土耳其文啊，呢啲等等嘅語言，都係來自呢個阿爾泰語系嘅。噉佢哋就當然就提議咗一啲好多嘅對應規則啊、好多唔同嘅文法嘅相似啊等等啦。噉呢一個講法都暫時未係畀學界所謂承認嘅，但係呢，就唔代表佢哋一定係錯㗎喎，只不過我哋暫時未有足夠嘅證據啦，噉佢哋可能其實係啱嘅，可能係錯嘅，我哋暫時就未知。噉但係我哋而家有嘅理論底下呢，就話韓文啊、巴斯克話啊，呢一啲就係一啲孤立嘅語言。噉但係就唔代表佢係一定係嘅，只不過我哋暫時知道係噉樣。
以：所以都體現到語言學本身呢一個科學精神係咪啊？因為我哋之前都講過啦，語言學係非常非常科學嘅一件事嚟嘅，佢就好講求證據啦，同埋我哋對呢啲現象嘅認知係不斷噉樣更新嘅。即係一直會有新嘅證據出嚟，一直噉樣去到推論。所以我哋今日知道嘅嘢同埋我哋未來知道嘅可能爭好遠。
靳：噉我哋啱啱都淨係講咗印歐語系啊，或者日文啊，佢本身嗰個語系啊，噉樣啦。噉其實世界上都有好多好多唔同嘅語系嘅。噉我……最近我哋啦，噉就係廣東話或者粵語入面，噉都係屬於呢個叫做漢藏語系嘅。係嘞。唔係漢語系喎，係漢藏語系，漢語係語支嚟㗎啫。噉就……係喇。漢語族啦，或者叫做漢語族啦。噉就……係嘞，點解有漢藏語系呢？唔同藏文都關事嘅？其實藏文係真係關事嘅。
以：我等緊啊，我洗耳恭聽緊啊。
靳：噉，嗱，藏文呢，其實我又唔係知好多嘅。噉但係呢，即係你數一啲藏文嘅數字呢，其實都已經見到呢，同我哋平時講嘅漢語呢，好似㗎喇。即係例如話佢一二三四就係（……呢，我讀得唔好啊，但係類似係噉啦，就）cig nyi sum shi，係嘞。噉就係cig nyi sum shi，噉樣其實就係一二三四。噉如果你用……即係閩南話嚟讀，chi̍t jī saⁿ  sì，噉就仲近，其實，係嘞，噉樣啦。噉當然佢兩邊途中都經歷過好多音變啦，噉但係其實喺呢啲地方，我哋都可以見到有好多好基本嘅詞，其實都係好相似噉樣啦。係喇，噉但係當然我哋講緊漢藏語系噉樣，同埋講緊例如話可能日耳曼語支啊，例如話……即係呢啲歐洲語言呢，噉可能佢相隔嗰個時間可能更加耐，係嘞。噉所以我哋講緊一啲……搵到一啲同源嘅詞呢，噉其實呢，更加難噉樣，都唔係一聽就聽得出噉樣嘅情況，好似日文同埋德文……唔係，好似英文同埋德文噉樣。但係呢樣嘢其實都係好神奇嘅嘢嚟嘅。包埋緬文啊，都係漢藏語系入面。
噉另外喺中東入面啦，我哋一開始其實講……即係我哋啲名由邊度嚟啦，即係以色列同三苗呢兩個名其實都係由希伯來文度嚟啦。噉希伯來文本身又係屬於一個叫做亞非語系嘅語系入面啦，入面嘅閃語族嘅。噉我哋成日……即係可能網上啲人話人Anti-Semite噉樣，即係話人係反猶，Anti-Semite，噉點解叫Anti-Semite呢？唔係Anti-Jew係Anti-Semite呢？因為Semite呢樣嘢其實就係一個族群嚟嘅。喺語言學上高，Semitic呢樣嘢呢，就係我哋講嘅閃語族。其實係包括……即係希伯來文，噉但係其實都包括各種嘅阿拉伯文，噉同埋講緊以前嘅阿蘭文（Aramaic）啊，噉樣。就係啦，以色列提咗我，「閃」呢，其實就係……係一個聖經入面嘅人文嚟嘅，佢叫做阿Shem啊好似，係咪啊？好似係挪亞個仔，叫做阿Shem啊，係喇。
以：閃、含、雅弗吖嘛！係嘞。噉你講到中東，其實同中東差唔多咁遠嘅都仲有一啲可能比較中原西同北嗰啲呢，噉其實就係突厥語系啦。噉突厥可能你睇啲歷史啊、睇啲武俠小說都聽過嘅，可能。就包括土耳其啦，其實突厥同土耳其係同一個字嚟㗎啦，基本上。噉之後有哈薩克啦，噉同埋最緊要支持嘅就係有呢個維吾爾啦，都係同一個語系嘅親戚嚟嘅。噉佢哋都有好多相似嘅地方嘅，噉如果你接觸到其中一個，噉可能再接觸另外一個，就會覺得好熟悉囉。嗯，但係都同呢一個中原嘅語言都非常之唔同，掂起嚟係好似外星文噉嘅感覺。
苗：噉另一個好大嘅好大嘅語系呢，就叫做尼日爾剛果語系啦。噉好似香港嘅人都比較少認識，噉我都唔係好識嘅，噉就係撒哈拉以南非洲……噉佢哋嘅語言呢，大部分呢，都係屬於呢個語系。噉而咁多個語系裏面呢，佢係最多語言㗎喎，即係佢有成一千幾種語言，噉就多過好多嘅。就算漢藏語系、印歐語系，都係……各自都係有四百幾種，即係睇你點樣計啦，但係各自都係比較少嘅。因為人類起源於非洲啦，所以呢，就有好多時間喺非洲裏面呢，就畀佢哋慢慢噉樣去發展唔同嘅族群啊、唔同嘅語言噉樣啦。噉所以呢，呢一個語系都係非常之多語言。噉亦都係……人數嚟講都係第三大嘅，就啱啱喺漢藏語系後面，一個非常之大嘅語系嚟嘅。
以：噉第一係咩啊？
苗：第一係印歐語系囉。第二就係漢藏啦，噉第三先至係尼日爾剛果。
以：噉其實世界上絕大部分嘅人都係講緊呢幾隻語系嘅語言啊，似係。
苗：有一個未講嘅，都係比較大嘅，就係南島語啦。噉南島語就係例如啲咩馬拉話啊、印尼話啊、菲律賓上面嘅唔同嘅語言啊，或者話太平洋啊，嗰啲語言呢，都係南島語。噉有一個……（以：台灣原住民！）係嘞。就係台灣原住民嘅語言呢，都係南島語，噉而台灣呢，就係南島 語系嘅起源啦，即係我哋推斷出嚟嘅，因為台灣上面嘅原住民語言係非常之多啦，非常之多樣化、多元化。所以我哋就推斷佢哋呢，係來自台灣嘅。噉當然有唔同嘅人類學啊、一啲其他人類遷徙嘅證據啦。噉呢個都係一個非常之大嘅語言（系）嚟嘅。
靳：係啊，南島語係好癲㗎，我覺得。即係去到馬達加斯加都係講緊南島語系。
苗：係啊，由馬達加斯加去到夏威夷，即係一個咁大嘅範圍，成個海都係……都係南島語系，真係犀利。
以：所以我就係聽過有個笑話呢，就係話南島嗰啲人呢，由台灣出發啦，就一直喺個海度向東一直走落去，走走下呢，之後就喺海上面呢，畀啲風暴呢，就打甩晒佢啲輔音，之後去到夏威夷就淨返啲元音喺度喇。所以就夏威夷話就成日都aoaoao噉樣嘞。
靳：乜鬼嘢
苗：呢個咩笑話嚟㗎
以：嗱，你咪笑晒囉？係咪先？
靳：嘩，今日我哋都講到好遠。噉其實就都係……知道呢啲都係一樣好有趣嘅嘢嚟嘅，噉同埋喺學語言上高呢，如果你知道邊啲語言同第二啲語言係有啲一啲對應呢，其實都係好有用嘅。當然你就好難可能可以推到一個字出嚟啦，噉但係記得呢啲其實係有關係嘅字呢，都對於學一種語言呢，係十分之有幫助嘅。
以：噉但係有個問題就係呢，如果同時間學兩個好相似嘅語言呢，噉你就好容易會混淆啦。噉啦，去到最後啦，就首先邀先大家去到唔同嘅podcast平台上面去到訂閱，同埋去到留啲comment畀我哋啦，畀我哋知道你嘅意見，同埋有啲咩提議我哋可以改變嘅地方啦，同埋最後得嘅話，都可以畀我靚靚嘅rating我哋啦。噉最後都誠邀大家去到呢一個Patreon嘅平台一面課金支持我哋嘅運作啦，噉會將你嘅貢獻呢，就擺入去我哋呢一個節目嘅製作啦、我哋用嘅時間啦、其他開支等等嘅。噉因為我哋呢一集開始呢，就有「地位超然」嘅等級啦，噉就包括有和音啦，同埋サム。
靳：多謝你哋嘅支持！
以：只要你㩒下面條拎呢，就可以睇到我哋唔同嘅等級，有啲乜嘢嘅着數啦，噉就分別包括我哋嘅逐字稿啦、特別鳴謝啦，等等嘅。請大家多多支持啦！
靳：噉我哋下次再絮言狂想嘞！